" හත්තිකේ...! තේව් මේ බලකො.. මුන් දෙන්නා මෙතන කොටු කොටු සීන් පෙන්නනවා.. ඒ අභියා.. පෙනේද මුන් දෙන්නා හිමිජ්ජෝ වගේ ඉඳලා මේ ප්‍රසිද්ධ ස්ථානයේම වැඩේට තෝරගත්තනේ අම්මපා... අකී.. මේ බලහං නංගී.. බෝගේ මහ ලොකු දොස්තර අයියත් ගානක් නැතුව මෙතෙනට වෙලා ගැරඬියෝ වගේ වෙලිලා ඉන්න විදිහ... "

නෙත්ගේ වක්කඩ කටට පින් සිදුවන්නයි මිහින්ගෙයි මිනුගෙයි දැහැන බිඳී ගියේ.ඒත් සමගම ඇය මිහින්ගේ ගතින් කලබලයෙන් ඉවත් වන්නට සූදානම් වුණා.

" ආව්.... "

ඒ වෙලාවෙදිම මිහින්ගෙ ෂර්ට් එකේ පැටලිලා තිබුණු මිනූගේ කෙස් රොද කිහිපයම කැඩිලා යන්නේ කෙල්ලගේ මුවින් කෙඳිරියක් පිට වෙද්දී.

" ඕහ්... ඔයාට රිදුනා නේද.. බලපන් නෙත්, උඹ හින්දා තමා... මං හිමිට නංගිගෙ කොන්ඩෙ පැටලිල්ල අයින් කරන්නනේ හැදුවේ බං... "

" මොනවට කියනවද ඒ ගැන නම්.. අපරාදේ කියන්න බෑ හැබැයි ඒ පැටලවිල්ල ලිහන්න ගිහින් තවත් චුට්ටක් වෙලා හිටිය නං අලුත් පටලැවිල්ලක් හදාගෙන තමයි නතර වෙන්නේ... "

" ඒ මොකක්ද බං ඒ කතාව... "

මිහින් නෙත්ගෙන් ඇහුවේ සුපරික්ෂාකාරී බැල්මක් හෙලමින්. එයට නෙත්ගෙන් නම් පෙරළා ලැබුණේ කපටි සිනහවක් පමණයි.

" මේහ්.. උඹල දෙන්නා කෝ බලන්න ආවේ. අන්න අරහේ යමල්ලා.. මංගල සභාවේ කතා පටන් ගන්නත් හදන්නේ.. කොහෙද ඉතිං, මනාල යුවල මෙතනනේ.. මේ, ඉක්මනට යමල්ලා.... "

තේව් එහෙම කිව්වේ මංගල සභාවේ සියලුම වැඩ කටයුතු ආරම්භ කිරීමට සූදානම්ව ඇති මොහොතකයි.

සියල්ලන්ම බලා සිටියේ අභී හා රුහීගේ පැමිණීම අපේක්ෂාවෙන්. ඔවුන් පිරිසද යලි මංගල සභාවට එක්වූවායින් පසු කාලය බිඳෙන් බිඳ ගෙවී ගියේ එහි කතිකාවන් ආරම්භ වෙද්දී. මේ අතරතුරේදීත් මිහින්ගෙ දෑස් තමාට මදක් එහායින් වාඩිවී සිටි මිනූගේ දෑස් මත්තෙම විතැන් වෙද්දි මිනූ හිටියේ ලැජ්ජාවටම මූණ රතු කරගෙන. ඒ මොහොතෙදී මිහින්ගේ පපුවෙන් දැනුන ඒ අමුතුම උණුහුමට කෙල්ලගේ ගතම සලිත වෙලා ගිහින්. තමන්ගෙ තොල්පෙති ඒ පිරිමි පපුවේ තැන්පත් වෙද්දි තමාට දැනුණු හැඟීම ඇයට අමතක කළ නොහැකියි.

මිනූ තමන්ගේ මූණ දැක්කම රතු වුණ විදිහ දැකපු මිහින්ට ඉබේම හිනාවක් එන්නේ ඒ සුන්දර මොහොත ආයෙම මතක් වෙලා. තමන්ගේ පපුවට දැනුනු ඒ සීතල සුමුදු දෙතොල් පහස මුළු පපුවම හොල්ලලා දැම්මා කියන්න තවත් තර්ක උවමනා නැහැ. මේ විදිහට තමන්ගේ ජීවිතයේ ලැබුණු පළමු කාන්තා ස්පර්ශය වගේම පළමු දෙතොල් ස්පර්ශයද එය වූවා. ඉදින් ඒ පිරිමි පපුව ගැස්සී නොතියේවිද...? ඒ මොහොත මතක් වෙද්දිම අහම්බෙන් වගේ ඔහුගේ අත ඉබේටම නතර වුණේ මිනුගේ තොල්පෙති මතින් ස්පර්ශය ලැබුණු පපු ගැබ මත්තෙයි. මුව කොනක ඇඳිච්ච හිනාවෙන්ම කොල්ලා දෑස් පියා ගත්තේ ෂර්ට් එකේ ඉහළ බොත්තම් දෙකක් විවර වෙලා යාන්තමට පිටට පෙනුණු ඒ පපුගැබ මත අතක් තියාගෙනම. මේ මොහොතේමයි මෙතෙක් වෙලා මූණ රතු කරගෙන බිම බලාගෙන හිටිය මිනුත් තමන්ගේ හිස ඔසවලා දෑස් ඒ පැත්තට අරගෙන යන්නේ. ඒ තත්පරේම ඇගේ ළය මඩල හයියෙන් ගැහෙන්න ගන්නේ ඔහුගේ අත නතර වෙලා තියෙන තැන දැකල වගේම ඒ මුව කොනක ඇදිලා තිබුණු ආකර්ෂණීය හිනාව දැකලා. ඇගේ හදට එයින් දැනුනේ මොකක්දෝ අමුතුම හැඟීමක් එක්ක ලෝභකමක් වගේම සියුම් කිතියක් එක්ක පුංචි ලැජ්ජාශීලී බවක්. ඒ විතරක්ම නෙමෙයි. ඈ ඔහුගේ එම ඉරියව්වලට ඉබේම ඇදිල ගියා කිව්වොත් හරි. ඔහුට මදක් දුරින් හිටියා උනත් කෙල්ලගේ හද මඬල නම් මේ වෙද්දිත් නතර වෙලා තිබුණේ මිහින්ගෙ ඉරියව් අස්සේ අතරමං වෙලා. කෙල්ලගේ කල්පනාවට තිත තියන්න වුනේම මංගල සභාවේ කතා සියල්ලක්ම අහවර වෙනවත් එක්කමයි. ඉන් මිනිත්තු කිහිපයකට පස්සේ රුහී අභීත් එක්ක මධුසමය සඳහා පිටත්ව යන්නේ අකී තේව් වගේම සනත් මහත්තයා වගේම නදී මහත්මියගේත් කඳුළු අතරින්.

" අඬන්න එපා නංගී.. මට නොතේරෙනවා නෙවෙයි ඔය වේදනාව.. දුවෙක් කියන්නෙම අපිට අයිති නැති වස්තුවක්.. අපේ සුදු දුවත් තේව් පුතාව බැඳල ගෙදරින් පිටවෙලා එද්දිත් එදා ඒ වේදනාව අපිට මේ විදිහටම දැනුනා.. මොනව කරන්නද.. ගැහැණු දරුවකුට උරුම ජීවිතේනේ මේක.... "

අකීගෙ අම්මා ප්‍රියන්මදා මහත්මිය තේව්ගේ අම්මා වුණු නදී මහත්මියට එහෙම සැනසිලි වදන් කිව්වේ ඒ ඇස්වලිනුත් උණු කඳුළු කැට ගලාගෙන යද්දි. ඒ කඳුළු කැට හිමීට ඔසරි පොටින් පිහදාගත්ත ප්‍රියන්මදා මහත්මියට මැවිලා පෙනුණේ එදා දවසේ අකීගෙයි තේව්ගෙයි විවාහ මංගල්‍යය උත්සවයෙදි කෙල්ල පිටත් වෙලා ගිය විදිහ.

" ඒක නම් ඇත්ත අක්කේ. ගෑනුන්ට උරුම ජීවිතය මේක තමා.... "

එකිනෙකාගේ සෝ සුසුම් මැද සතුටු කඳුළු මැදින් අභී රුහී දෙන්නා ඔවුන්ගේ දිවියේ සොඳුරුම දිනය ගත කරන්නට යොදාගත් හෝටල් පරිශ්‍රය වෙත ළඟා වුණේ මංගල උත්සවයට සහභාගී වී සිටි සියල්ලන්ද තම තමන්ගේ නිවෙස් කරා පිටව යද්දී.

✥✥✥✥✥✥✥✥✥✥✥✥✥✥✥✥✥✥✥

කාලය කෙමෙන් කෙමෙන් ගත වී ගොස් එදින රාත්‍රී යාමය ද උදා වූයේ පාළු විඩාබර හදවත් කිහිපයක් වික්‍රමබාහු නිවසේ තම තමන්ට අයත් කාමර තුළට වී කල්පනා ලොව සක්මන් කරද්දී. එක් පසකින් නදී මහත්මිය හා සනත් මහතා තම දියණියගේ වෙන්වීම දරා ගත නොහැකිව සෝ සුසුම් සයුරේ තනි වෙද්දී අකී හා තේව් දෙන්නා උන්නේ ඔවුන්ගේ කුටියට යාබදව ඇති බැල්කනියේ තබා තිබූ සෝපාවට බරවෙලා. අකීගේ උකුලේ හිස තියාන හිටිය කොල්ලගේ ඇස් තිබුනෙ ඉහළ අහසේ දිලිසෙන තාරුකා අස්සේ. කොල්ලගේ නිහඬ බව බිඳිමින් කෙල්ල කතා කරේ ඒ අකීකරු කෙහෙරැල් මතින් තම අත්ල ගෙන යමින්.

" තේව්... මහත්තයෝ.... "

" ම්ම්..... "

" දුකයි කියලා මම දන්නවා. ඒත් අපි කොහොම හරි හිත හදාගන්න ඕන නේද. ම්ම්... "

" මැණික.. දවසක.... දවස..ක.... "

ඔහුගේ හඬ හොඳටෝම බිඳී ගොසින්. ඒ හඬෙහි වෙව්ලීම ඇගේ ගැහැණු පපුවම දවාලන්නට වුනේ ඔහුගේ කඳුළක් හෝ දැකීම ඇයට දරා ගත නොහැකි නිසයි.

" අනේ, ඇයි රත්තරනේ මේ.... "

" නෑ මැණික.. අපේ චූටි මැණික.. අපේ මෙයිලිත් දවසක උඹවයි මාවයි මේ ගෙදර තනි කරලා එයාගේ කුමාරයත් එක්ක යයි නේද.. අද නංගි අපිව දාලා ගියා වගේම.. ඩැඩීට අද කොහොම දැනෙනව ඇතිද කියලා මට හිතාගන්න පුළුවන්.. එදාට.. එදාට නම් මගේ පපුව පැලෙයි බං.. මං... "

තේව්ගේ මුවින් තව එකදු හෝ වදනක් පිට නොවුනේ ඒ මුවින් ඉකියක් පිටවූ නිසාවෙනි. ඉදින් ඈ ඉන් කලබලව ඔහුගේ නළල මත සිපුමක් තවරා ඇගේ නළල ඔහුගේ නළල් තලය මතම රඳවා ගනිමින් වදන් ඇමිනුවේ ඇගේ ලය පතුලින්ද වේදනාත්මක හැඟීමක් ජනිත වෙද්දි.

" එහෙම තමයි මහත්තයෝ.. ම්ම්.... දන්නවද තේව්... දුවෙක් කියන්නෙම අන්සතු වස්තුවක්.. අම්ම තාත්තා දෙන්නා එකතුවෙලා ලස්සනට ඇති දැඩි කරලා උස්මහත් කරලා එයාලගේ පුංචි දූ පැටියව තවත් කෙනෙක්ගෙ අතට භාරදෙන දවස තමයි ඒ අම්මා තාත්තාගේ ජීවිතේ වේදනාත්මකම දවස වගේම සතුටුම දවසත්.. සතුටු වුණාට ඒක හරියටම විඳගන්න බෑ සීයට සීයක්.. මොකද , මෙතනින් පස්සේ මගේ දරුවා මගේ ළඟ නෑනේ කියලා මතක් වෙනවා. අන්න එතනදි පපුවට එන්නේ පුදුමාකාර වේදනාවක්.. ඒ වේදනාව දුවෙක් ඉන්න හැම අම්මෙක්ටම තාත්තා කෙනෙක්ටම උරුම දෙයක්.. අපිට අයිති නෑ කියලා දැන දැනම අපි හරි ලස්සනට ඒ පුංචි මල් කැකුලව ලොකු කරලා බාර කරනවා එයාගේ අයිතිකාරයට..... "

කතාවට මඳ විරාමයක් දුන් ඈ දෑස් අගට ඉනූ කඳුළු පිස දාමින් නැවතත් වදන් ගළපන්නට වූයේ ඔහුද කඳුළු පිරුණු දෙනෙත් යුග ඉහළින් ඇති රෑ අහස් කුස මතටම විතැන් කරගෙන සිටිද්දී.

" හැබැයි කෙනෙකුට තමන්ගේ දුවව භාර කරාට, ඒ අම්මා තාත්තා ජීවිත කාලෙ පුරාම ඉන්නේ නොකිව්වට හිතේ ලොකු බරකින්.. ඒ මොකද දන්නවද... "

" ම්හුම්.. නෑහ්... ඒ ඇයි මැණික... "

ඇගේ පැනයත් සමග ඔහුගේ දෑස් යුග නතර වූයේ ඇයගේ මුව මතයි.

" මොකද දන්නවද.. මම මෙහෙම කියන්නම්කෝ... කෙල්ලෙක්, ඒ කියන්නේ ගෑණු දරුවෙක් තමන්ගේ ජීවිත කාලයෙන් තුනෙන් එකයි අම්මා තාත්තා ගාව ගෙවන්නේ. ඉතිරි තුනෙන් දෙකේ කාලෙම ගෙවන්නේ එයාගේ මහත්තයාගේ හෙවණේ.. ඉතින් එතැනදී ඒ කෙල්ලගේ ජීවිතය ඒ මනුස්සයා නිසා හොඳින් ගෙවුණොත් හොඳයි. එහෙම නැතුව ඒ අහිංසකීට අපා දුක් විඳින්න වුණොත් අර අම්මා තාත්තට සැනසීමක් තියෙයිද... ම්ම්... අන්න ඒකයි මම කිව්වේ අම්මෙක් තාත්තෙක් තමන්ගේ දුව බන්දලා දුන්න පලියටම එයාලගේ හිත් වලට සැනසීමක් ලැබෙන්නෙ නෑ කියලා.. ඒ දරුවාගේ ඉදිරි ජීවිතය සාර්ථක වුණොත් විතරයි ඒ අම්මා තාත්තට ඇත්තටම සැනසෙන්න පුළුවන් තේව්..... "

ඉදින් ඇගේ වදන් අවසන් වනවාත් සමඟම ඇයගේ උකුල මත හිස තියාන සිටි තේව් ඇගේ උකුලෙන් හිස ඉවත් කරගෙන සෝපාවේ ඉඳගෙන ඇගේ සුදු මුහුණ තම දෑත් වලට මැදි කර ගත්තේ ඒ පිරිමි ඇස්වලින් හරි හරියට කඳුළු ගලාගෙන යද්දී. ඒ ගලන කඳුළු බිඳු අතරින්ම ඈ දෙසට වේදනාත්මක බැල්මක් හෙලූ ඔහු ඇයට සිතා ගැන්මට හෝ වේලාවක් නොතියා ඇයගේ මුව මත එක පිට එක හාදු වර්ෂාවක් තැබුවේ කෙල්ල කුතුහලය මුසු බැල්මෙන් වුවද ඒ හාදුවල පහස විඳගනිද්දී. මිනිත්තුවකට පමණ පසු ඇගේ නළලත මත තම නලල්තලය තබාගෙනම ආඩම්බරකාරයා වදන් ගැලපුවේ ඇගේ තරු දෑස් දෙස බලමින්.

" එච්චර අමාරුවෙන් අම්මෙක් තාත්තෙක් දෙන්නෙක් එකතු වෙලා හදපු ලස්සන මල් කැකුලක් නේද දෙයියෝ එදා.. එදා අර විදිහට මගේ අතින් විනාශ වෙලා ගියේ.... ම්ම්... මේ කාලක*ණ්නියා අතින් එදා නැතිවෙලා ගියේ.. මේ අත්වලට එදා පොඩිවෙලා තැලිලා ගියේ ඒ අම්මා තාත්තගෙ පණ නේද.. ඒ අම්මා තාත්තාගේ ලස්සන හීන නේද මැණික.. මම.. මම කොච්චර කාලක*න්නියෙක්ද.... දෙයියනේ...! එදා ඒ අම්මා තාත්තට කොහොම දැනෙන්න ඇතිද... අද... අද මට ඒක දැනෙනවා මයෙ අම්මා.. මොකද මමත් අද තාත්තා කෙනෙක්.. මට.. මට සමාවෙයන් මයෙ දෙයියෝ...!! මේ කාලක*න්නියා අතින් එදා ඒ වෙච්ච දේට සමාවෙයන් මැණික.... "

" දෙයියනේ තේව්.. ඇති මේ.. ඇයි මෙහෙම.. ඔයා දන්නවා ඔයාගේ කඳුළු මට බලන්න බැහැ කියලා.. ඇරත් මේ පරණ කතා ඇයි රත්තරං... ම්ම්..... "

" නෑ මැණික.. පරණ කතා මතක් කරනවා නෙවෙයි.. ඒකනේ රත්තරන් ඇත්ත. තිත්ත උනත් ඒක තමයි ඇත්තම කතාව.. ඒ දෙමව්පියෝ කොච්චර ගින්නකින්ද ඊට පස්සෙත් ඉන්න ඇත්තේ... "

" එහෙම කියන්න එපා. ඔයා මාවයි දරුවවයි අතෑරියෙ නෑනේ.. ඉතින් එහෙම හිතන්න එපා මහත්තයෝ... "

ඔහුව වැළඳගෙනම ඈ එසේ පැවසුවේ ඔහු තමා පිටම වැරදි පිට වැරදි පටවා ගන්නා නිසාවෙන්.

" අත ඇරියෙ නැතත් නොදැනුවත්ව හරි උඹල දෙන්න ගැන මම නොදැන හරි, මං හින්දනේ මැණික උඹල දෙන්නම විඳෙව්වේ.. ඒකත් දවසක් දෙකකුත් නෙවෙයිනේ.. ඉතින් හිත රිදෙනවා නොසෑහෙන්න.. සමාවෙයන් මයෙ මැණික.. මට ඕන මගේ දූට හොඳ තාත්තා කෙනෙක් වෙන්න.. ඒ වගේම උඹවත් මම මින් මත්තට රකිනවා මගේ ඇස් මායිමේම තියාගෙන.. මට කලින් බැරි වෙච්ච ඒ කාලෙටත් එක්ක හරියන්නම උබව මම බලා ගන්නව දෙයියෝ ආයෙ දශමයකවත් දුකක් නොදී.. මාව විශ්වාසද.. ම්ම්... උඹගෙ අම්මා තාත්තගෙ හිතට දීපු ගින්දරට මම එහෙම කරලත් මදි මැණිකේ.... "

ඇයගේ ලය මඩල මතට හිස බර කරගෙන ඔහු වදන් ගැලපුවේ ඒ පිරිමි ඇස් වලින් වැටුණු කඳුළු බිඳු හමුවේ ඇගේ ගැහැණු සිතද ඉකිගසන විටයි. ඉදින් ඔහු කෙරෙහි උපන් අපරිමිත සෙනෙහසින් ඈ තම දෙතොල් යුග ඔහුගේ හිස් මුදුනත තැවරුවේ නම් වරක් දෙවරක් නොව. ඉදින් ඇගේ ප්‍රේමණීය හාදු ඔහුද විඳගත්තේ තව තවත් ඈ ලය මතට ගුලි වෙමින්.

" තවත් අඩනවද තේව්.. ම්ම්.. මම දෙයක් කියන්න හැදුවේ.. ඒත්.. ඒත් ඔයා මෙහෙම දුකින් ඉද්දි කියන්න බෑනේ..... "

මදක් විලියෙන් වුවද නොකඩවාම ඒ පිරිමි හිසකෙස් මතින් අතැඟිලි ගෙන යන අතරේ ඇය පැවසුවේ ඔහු දෑස් පියාගෙනම ඇගේ හෘද ස්පන්දනයට කන් දෙන විටයි. ඇගේ හදවත ගැහෙනා රාවය සමග ඔහු නම් උන්නේ දැහැන් ගතවයි. ඒ හද ගැහෙන රාවයට සවන් යොමා ගෙනම ඔහු වදන් ගැලපුවේ තව තවත් හරිබරි ගැසී ඇයව තම දෑත් අතරට මැදි කර ගනිමින්.

" කියන්න මැණික.. අහගෙන ඉන්නේ මම... හරි ඉතින්, ආයෙ අඬන්නේ නෑ.... "

එයින් මිනිත්තුවක් දෙකක් පමණ නිහඬවම කල් මැරූ යුවතිය තම ප්‍රාණ සම ආඩම්බරකාර සැමියාගේ සවන් අසලට ලන්ව මිමිණූ වදන් පෙළත් සමඟ ඇයගේ ළමැදට ගුලිව සිටි ඔහු ඉන් ඉවත්ව හිස එසෙව්වේ හීයක වේගයෙන්. ඒ පිරිමි ඇස් පවා හිනහෙන්න පටන් ගෙන තිබුණේ ජීවිතයේ පළමු වතාවට ඇසෙන ඒ මිහිරි වදන් පෙළ ඇගේ ස්වරයෙන්ම ඇසීමට ඔහු මග බලන් හිටියා වගේ...

" මොකක්ද කිව්වේ අකී මැණික... "

" මට.. මට ඔයා වගේම පුංචි පුතු පැටියෙක් ඕනේ තේව්... ඔයා වගේම ආඩම්බරකාර පුංචි මැණිකක් ඕනෙ මට... ආයෙම වතාවක් ඔයාගේ දරු පැටියෙකුට අම්මා වෙන්න ඕන මට.... "

වෙනදාට ලැජ්ජාවෙන් හැකිලෙන ඈ අද ඔහුගේ ඒ දුඹුරු පැහැ දෑස් දෙස එක එල්ලේම බලාගෙන ඒ දෑස් මතම තම දෑස් අල්වාගෙන ඔහුගේ මුහුණෙහි වෙනස් වන හැඟීම් දෙස බලාන ඇය වදන් ඇමිණුවේ ඇගේ දෑස් වලින් පවා ඔහු නමට ඇති ප්‍රේමය වෑහෙද්දිනි.