
" පුහ්... මේකි යකෝ... වෙනදට නෙත් අයියේ ගාගෙන පස්සෙන් එන ඇට්ටිච්චි දැම්ම තියා දොස්තර හබියගෙ පැත්ත අරගෙන කතාව. කොයිවෙලේ හරි බොට ඕන වෙයිනේ මාවත්. "

" හී... එහෙම නැතුව බෑනේ ඉතින්.. "

මිනුත් මිහිනුත් ඇණවුම් කර ගත් කෝපි කෝප්පිය අතැතිව නෙත් නදූ සමග සංවාදය ඇරඹුවේ රසබර කතා පුවත් ගොන්නකට මංපෙත් විවර වෙද්දී.

✥✥✥✥✥✥✥✥✥✥✥✥✥✥✥✥✥✥

දින තුනක පමණ කාලයක් ඉදිරියට ගලාගෙන ගියේ මිහින් මිනූ දෙපළ පමණක් නොව අනෙක් සියල්ලන්ම ද කාර්යබහුල කරමින්. ඒ ඔවුන්ගේ විවාහ මංගල්‍යය ඉදිරි සති දෙකක කලකින් පසුව පැවැත්වීමට කටයුතු සංවිධානය කර තිබීම හේතුවෙනි.

" බබා.. එතකොට වැඩ ටික සේරම හරි නේද ම්ම්... සාරි එකේ වැඩත් ඉවරනේ. හොටෙල්ස් බුක් කරන එකත් හරි.. ඩෙකරේෂන් අරවා මේවාත් හරි. සේරම ටික කරගත්තනෙ... ආයේ මුකුත් අමතක උනාද. ම්ම්.. "

" නෑ අයියේ.. සේරම හරි.. "

" හ්ම්... එහෙනම් කමක් නෑ... ඒක නෙවෙයි, මට නම් හීනයක් වගේ මැණික..."

" ඒ ඇයි අයියේ... "

" ඇයි කියන්නේ ළමයෝ, මෙච්චර ඉක්මනින්ම අපිට අපේ වෙන්න පුළුවන් වෙයි කියලා මං හිතුවේ නෑ.. ඉතින් හැමදේම මෙහෙම හොඳින් සිද්ද වෙද්දි මේක හීනයක් කියලා හිතෙන එක අහන්නත් දෙයක්ද...."

" ඒක නම් ඇත්ත අයියේ... මට කියන්න බැරි තරම් සතුටුයි... ආදරෙයි අයියේ... "

මිනූ එහෙම කිව්වේ වාහනේ පදවන ගමන් හිටපු මිහින්ගේ උරහිසකට තම හිස හේත්තු කරගෙන. කතාවෙන් කතාවම දෙන්නත් එක්ක මිනූගේ ගෙදර ගේට්ටුව ගාවට ඇවිල්ලයි නතර වුණේ.

" මැණික.. මේ මම මෙහෙම්ම යන්නද.. මට සුපර් මාකට් එකටත් ගිහිල්ලම ගෙදර යන්න වෙන්නේ.. අම්මා ලිස්ට් එකක් දුන්නා බඩු වගයක් ගේන්න කියලා.. "

" හ්ම්... හරි එහෙනම්... "

" අනේ ඉතින්, ඔහොම මූණ එල්ල ගත්තේ දරුවෝ... ආයෙම අපි හවසට හම්බවෙනවනේ.. ම්ම්.. මං ගිහින් ලෑස්ති වෙලා එන්නම් ඔයාව ගන්න.. දැනටමත් එකොළහත් පහුවෙලා.. "

මිහින් කතා කරේම මුහුණ එල්ලගෙන ඉන්න මිනූ දිහා බලාගෙන. ඒ වචන වලට නම් අඳුරු වෙලා තිබුණු කෙල්ලගේ මූණ ආයෙම එළිය වැටිලා ඒ මුව කොනක හීන් හිනාවක් ඇඳුනා. ඒ හිනාව දැකපු කොල්ලගෙත් මුව කොණකට ලස්සන මදහසක් නැගෙන්නේ ඇසක් ඉඟි මරන අතරෙමයි.

" හරි එහෙනම්, පරිස්සමින් අයියේ.. හවසට හම්බෙමු.. බුදු සරණයි... උම්මාහ්...."

" හරි මැණිකේ. ඔයත් පරිස්සමින්.. උම්මාහ්... "

මිනූගේ නිවසින් සමු අරගෙන මිහින් නැවතත් තමන්ගේ මෝටර් රථය මාවතට යොමු කරන්නේ කල්පනාවක් අතරෙමයි. කල්පනාව පිටම සුපර් මාකට් එක පැත්තට මිහින්ගේ රථය ගමන් ගත්තේ ඒ මුවින් හීනියට ගීතයක්ද තාලයට මිමිණෙන අතරේ. ඔහුගේ මුහුණේ ඇඳිලා තිබුණු මදහසින් ඔහු ඉන්නෙ සතුටින් බව හොඳින්ම තේරුණා.

✥✥✥✥✥✥✥✥✥✥✥✥✥✥✥✥✥✥✥

මේ අතරේ දවල් එකොළහයි තිහ පමණ වෙද්දී අකී තමන්ගේ නැන්දම්මා වුණු නදී මහත්මියටත් කතා කරගෙනම නිවස ඉදිරිපිට තිබුණු මෝටර් රථයට නැගලා පිටත් වෙන්නේ පුංචි මැණික මෙයිලිව නර්සරි එකෙන් අරගෙන එන්න හිතාගෙන.

" අම්මා... "

" දෝනී.. "

" මං ගිහින් එන්නම් එහෙනම්.. අම්මට මුකුත් ගේන්න එහෙම තියෙනවද..."

" අනේ නෑ පුතේ. ඔයා පරිස්සමෙන් ගිහින් පොඩි එකීවත් අරගෙන එන්නකෝ.. කොහෙද ඉතිං, තාත්තට හදිස්සියේම පෙරේරා අංකල් එක්ක යන්න වුණානේ.. නැත්තං අද පුංචි එකීව ගන්න යන්න හිටියේ... "

" ඒකට කමක් නෑ අම්මේ.. වෙනදටත් මං යන්නේ.. මම ඉක්මනට ගිහින් එන්නම්.. යන ගමන් තේව්ටත් කෝල් එකක් ගන්නත් ඕනේ.. "

" හරි දෝනි.. පරිස්සමින් පුතේ... "

නදී මහත්මිය නිවසේ ප්‍රධාන උළුවස්සට අතක් තියාන බලන් හිටියේ අකී මෝටර්රථයෙ නැගලා පිටවෙලා යන විදිහ. සනත් මහත්තයත් මේ වෙද්දී නිවසින් පිට වෙලා හිටපු නිසාම ඇය උන්නේ පාළුවෙන්. මඳ වේලාවක් ඒ විදිහටම කල් ගෙවපු නදී මහත්මිය යළිත් නිවස තුළට ඇතුල් වුණේම හිත පුරා නැගෙන අමුතුම පාළු මූසල හැඟුමට වැට කඩුලු බඳිමින්.

" අනේ මන්දා.. උදේ ඉඳලම හිතට අමුතුයි වගේ.. මොකක්දෝ දෙයක් වෙන්න යනවා කියලමයි හිත කියන්නේ.. මේ දරුවො නම් හොඳින් ඉන්නවනේ.. චූටි දුවටවත් අසනීපයක් ද දන්නේ නෑ.. කෝකටත් කෝල් එකක් අරන් බලන්න ඕනේ. "

තමන්ගේ හිතත් එක්කම දොඩමළු වෙමින් නදී මහත්මිය තමාගේ නිදන කුටිය වෙත ඇතුල් වුණේ රුහීට ඇමතුමක් ලබාගන්නා අදහස ඇතිවයි.

✥✥✥✥✥✥✥✥✥✥✥✥✥✥✥✥✥✥✥✥✥

මේ අතරතුරේ කාර්යාලයේ රාජකාරී ගමනකට පිටතට ගොස් හිටි තේව් තමන්ගේ ආදර බිරිඳ වුණු අකීට ඇමතුමක් ගන්නේ දින දෙකක කාලයක් පුරාවට ඇයව නොදැක කල් ගෙවුණු සොවින්මයි.

" හෙලෝ... "

" තේව්.. මහත්තයෝ.. "

" මැණික... පාලුයි මැණිකේ.. පිස්සු වගේ මට.. උඹල දෙන්නා නැතුව දවස් දෙකක් ගෙවා ගත්තේ බොහොම අමාරුවෙන්. ඒත් අදත් එන්න බැරිවෙයි වගේ මැණික.. "

" අනේ... ඒ ඇයි මහත්තයෝ.. දුව ඉන්නෙත් දුකින්.. ඒ මදිවට මටත් නින්ද යන්නෙ නෑ තේව්.. ඒ කාමරෙත් එක්ක පාලුයි වගේ... අදත් ඔයාට එන්න බැරිවෙයිද ඒ කියන්නේ... "

" අහන්න මැණික.. වැඩි දුරක නෙවෙයිනේ ඉන්නේ ම්ම්... වැඩේ කියන්නේ බබා මේ ටික සෙට්ල් කරන්නැතුව එන්න බෑ.. මෙහෙ කම්පැනි එකේ ප්‍රශ්න ගොඩයි. එකවුන්ට්වල එහෙම සෑහෙන්න අවුල්... "

" හ්ම්ම්... මට තේරෙනවා මහත්තයෝ.. කමක් නෑ.. ඔයා හිමීට වැඩ ටික කරගෙනම එන්නකෝ..."

අකී කිව්වෙ ටිකක් විතර දුකින්. නොකිව්වට මොකද අද කෙල්ල හිටියේ හිත යටින් දුක් වෙමින්. කෙල්ල උදේ ඉඳලම හිටියෙ මූණ ඇඹුල් කරගෙන වගේ. ඒත් ඒ බවක් පිටට නොපෙන්වා ඉන්න ඈ පුළුවන් උපරිම උත්සාහ කරා.

" හ්ම්ම්... කමක් නෑ. ඔයාට වැඩත් එක්ක අමතක වෙන්න ඇති මහත්තයෝ.. ඔයා හෙටවත් ආවොත්.. මට ඔයාට දෙයක් කියන්න තියෙනවා.. .. කමක් නෑ, ඔයා හිමීට වැඩ ටික කරගෙනම එන්නකෝ.. ඊට පස්සේ මං ඒක කියන්නම්.. "

මුහුණෙ ඇඳුනු ලස්සන හිනාවකින් එහෙම හිතපු අකී රථය ඉදිරියට පදවගෙන ගියේම වෙනදට වඩා බොහොම කල්පනාකාරීව. ඒ වගේම වටපිටාව ගැන හුඟක් අවධානයෙන්.

මේ වෙද්දි තේව් නම් හිටියෙ තමන්ගේ දුරකථන තිරය මතවුණු ඇගේ පින්තූරය මත දෙතොල් තද කරමින්. ඔහුගේ දෑස් දිලිසෙන්න ගත්තේ ඇගේ මුහුණේ මේ මොහොතේ ඇතියි කියල හිතෙන ඉරියව් ගැන මතක් වෙලා.

" පිස්සු කෙල්ල මගේ.. මුකුත් නොකියා හිටියට මොකද මේ වෙද්දිත් ඔය මූණ එල්ලගෙන ඇත්තේ මගේ මැණික.. සමාවෙන්න බොරු කිව්වට.. මට අද එන්න වෙන්නෙ නෑ කියලා එහෙම කිව්වේ උඹව පුදුම කරන්න.. ඒ හින්දා මගේ කෙල්ල මාත් එක්ක තරහ වෙන එකක් නෑ නේද... "

දුරකථන තිරය මත යළිත් තම දෙතොල් තැවරූ ආඩම්බරකාරයා ඇමතුමක් ගත්තේ ඔහුගේ මිතුරු කැල වෙතයි. කීප වතාවක්ම නාද වීමෙන් පස්සේ අභී ඔහුගේ ඇමතුමට සම්බන්ධ වෙන්නේ ඒ අවටින් අභීගෙ පමණක් නොව නෙත්, නඳුනි හා විහගි ඇතුළු තවත් පිරිසකගේ හඬ දුරකථනය හරහා තේව්ගේ සවන් ගැටෙද්දී.

" හෙලෝ තේව්... "

" ඔව් අභියා, මොකෝ වෙන්නේ... "

" මෙහේ අවුලක් නෑ මචං.. සෙට් එකම ඉන්නවා මෙහේ. අපේ නංගියි මිහියයි දෙන්නා ගෙදර ගිහින් එන්න ගියා. උන් දෙන්නත් තව ටිකකින් ආයෙ එයි. වැඩ ටික නම් මේ වෙද්දි හරි... අංකල්ලා එහෙමත් ඉන්නවනේ.. "

" හරි බං.. අපේ අම්මටත් කිව්වේ නෑ මං තව.... අම්මටත් අමතක වෙලා ඇති. අකීත් සද්දයක් නැතුව ඔහේ ඉන්නවනේ.."

" ඒකත් හොඳයි. නැත්නම් ආන්ටිට කියවෙයි.. ඒක නෙවෙයි, නංගිට මල පැනලා ඇත්තේ. ඇයි ඉතින් කවුරුත්ම විෂ් කරෙත් නැහැනේ.. අඩුම අපේ රුහීවත්... "

" ඔව් ඔව්, මාත් එක්ක කතා කරා. මූණ එල්ලගෙන වගේ.. පව් බං. ටික වෙලාවනේ කියලා හිතලා මං ඉතින් සද්ද නැතුව හිටියා. කෙල්ල හිතන් ඉන්නේ මටත් එයාගේ බර්ත්ඩේ එක අමතක වෙලා කියලා. මං එනවා කියලා කිව්වෙත් නැත්තේ ඒකයි. "

" හරි හරි බං, තව ටික වෙලාවනෙ. කමක් නෑ ඔහෙ.. උඹ දැන් ලඟ නේද ඉන්නේ.. වරෙන් ඉක්මනට. ඉතුරු වැඩ ටික කරන්න උඹ ඉන්න ඕනේ. "

අභී ඇමතුම විසන්ධි කරේ රුහීගේ කාර්යබහුල හඬත් එහා පසින් ඇහෙද්දිමයි. ඔවුන් මේ ලහි ලහියේ සූදානම් වෙන්නේ තරමක් දුරින් පිහිටි නිස්කලංක හෝටල් පරිශ්‍රයක අද දවසට යෙදී තියෙන අකීගෙ උපන් දිනය සැමරීමට. ඒත් මේ කිසිවක් අකී හෝ නදී මහත්මිය දැනන් හිටියේ නෑ.

අකී නම් මේ වෙද්දිත් හිටියේ කල්පනාවක් පිටම රථය පදවාගෙන යන අතරේ. කල්පනාකාරීව රථය ඉදිරියට පදවගෙන යන අතරේ අකී රථය තරමක් පාළු තැනක නවත්තන්නේ ඉදිරියෙන් දකින්න ලැබුණු දසුන නිසාමයි. කෙල්ල දකින්නේ පාරේ අයිනකට වෙන්න වැටිලා ඉන්න කාන්තාවක්. ඒ දසුනින් මඳක් කලබල වෙන අකී තමන්ගේ රථය මාවත අයිනට වෙන්න නවතා දමා රථයෙන් බැහැලා ඒ දිහාට ඇවිදගෙන යන්නේ ටිකක් විතර කලබලෙන්.

" අනේ දෙයියනේ.. මේ කවුද මේ.. ගර්ල් කෙනෙක් නේද.. මොනවා වෙලාද මන්දා.. පේන විදිහට කලන්තයක් අල්ලලාද මන්දා..."

එහෙම හිතපු කෙල්ල තමන්ගේ ඉස්සරහ බිම වැතිරිලා ඉන්න කාන්තාව දිහාට නැඹුරු වෙන්නේ ඒ මූණ පුරාම විසිරිලා තියෙන කොණ්ඩෙ නිසා මූණ හරියට නොපෙනෙද්දී.

" මූණවත් පේන්නේ නෑනේ... කවුද මන්දා.. කවුරු උනත් කමක් නෑ පව්නේ, උදව් කරනවා..."

එහෙම හිතපු අකී බිම වැතිරිලා හිටපු කාන්තාවගේ ඇඟට අතක් තියලා කතා කරන්න හදද්දිමයි පිටිපස්සෙන් ආපු අතක් කෙල්ලගේ මුවට තද වෙන්නේ. ඒත් එක්කම කලබලයට පත් වුණු ඇය කෑගහන්න හදද්දීමයි දෙපැත්තෙන් ආපු හැඩි දැඩි මිනිස්සු දෙන්නෙක් කෙල්ලව පිටිපස්සෙන් ඇවිල්ල නතර කරපු වෑන් එක ඇතුලට දාගන්නේ.

" මාව... මාව අතෑරපල්ලා.. මොකද මේ.. දෙයියනේ තේව්...!! මාව අතෑරපල්ලා.. ඇයි මේ.. "

කලබල වුණු අකී කෑගහන්න හදද්දිමයි කෙල්ලව දාගත්ත රථය වේගයෙන් ඉදිරියට ඇදෙන්න ගත්තේ.. ඒ අකී පැමිණි මෝටර් රථය පමණක් පාළු මාවතේ ඉතිරිවෙද්දී. සිද්ධ වුණේ මොනවද සිද්ධ වෙන්නේ මොනවද කියලවත් හිතන්නවත් වෙලාවක් ඉතිරි නොවෙද්දී කෙල්ල කෑ ගහන්න ගත්තේ ඉදිරියට ඇදෙන රථය තුළ හිටපු එක් මැරයෙක් කෙල්ලගේ කටට ප්ලාස්ටර් එකක් ගහලා ඒ අත් දෙක බලෙන්ම ගැට ගහද්දි. ඒ කෙල්ලගේ වචන ගොළුකරලා දාලා. දැනෙන අසරණකම වචන බවට පෙරලගන්න බැරි වෙද්දි අකීගෙ ඇස්වලින් කඳුළු කඩන් වැටෙන්න ගත්තේ ඉබේටම වගේ.

මේ අතරතුරේම සුපර් මාකට් එක පැත්තට යන්න ආපු මිහින්ගේ මෝටර් රථය මාවත මැදම තිරිංග තද වෙන්නේ ඇස් පිල්ලන් ගහන ක්ෂණයෙම තමාට ඉදිරියෙන් මදක් දුරින් දර්ශනය වුණු ඒ සිදුවීම අදහා ගත නොහැකිවයි. කොල්ලා දකින්නේ පාලු පාරේ ටිකක් ඉස්සරහින් නවත්තලා තිබුණු සුදු පාට වෑන් එකකට හැඩි දැඩි පිරිමි කිහිප දෙනෙක් අකීව දඟලද්දිම දාගන්න විදිහ. ඒත් එක්කම හිතන්නවත් වෙලාවක් ඉතිරි නොකර කෙල්ලව දාගත්තු වෑන් එක ඉස්සරහට ඇදෙන්න ගත්තේ තුෂ්නිම්භූත වෙලා බලන් හිටපු මිහිනුත් හරි සිහියට එද්දි.

" දෙයියනේ සුදු නංගී..! අනේ දෙයියනේ මගේ අහිංසකී...! මේ මොකක්ද මේ උනේ.. නෑහ්... මේක වෙන්න දෙන්න බෑ... "

" උං කවුද...? නෑහ්, මං කෙල්ලට මුකුත් වෙන්න දෙන්නේ නෑ.. "

ඉක්මනින්ම රථය පණගන්වාගත් මිහින් මාකට් එකට යන ගමන පැත්තක තියලා හැකිතාක් වේගයෙන් ඉදිරියෙන් ධාවනය වන වෑන් රථය ලුහු බඳින්න පටන් ගත්තේ ඔවුන් කිසිවෙකුටවත් සැක නොහිතෙන විදිහට. ඒ අතරතුරේම කොල්ලා තේව්ටත් ඇමතුමක් ගන්න අමතක කරේ නම් නෑ.

" හෙලෝ මිහියා... "

" හෙලෝ මචං... තේව්.. තේව්, නංගිට පොඩි කරදරයක් බං..!."

" මො..මොකක්ද...!! මොකක්ද උඹ කිව්වේ.... මිහියා...! කියපන් යකෝ....! මගේ මැණිකට මොකද උනේ..."

" මචං කලබල නොවී අහපන්කො මං කියන දේ මුලින්ම..."

මිහින්ගේ ඇමතුමත් එක්කම කලබල වුණු තේව් හිටියේ අභීලා මේ වෙද්දි හිටපු හෝටල් පරිශ්‍රය තුළට ඇතුල් වන අතරේ. ඈතින් එන තේව්ගේ කලබලකාරී මුහුණ දැකපු මිතුරන් කිහිපදෙනත් ඒ දිහාවට දුවගෙන එන්නේ හදවත් වලින් ගැහෙන අතරමයි.

" කියහන් බං, මගේ කෙල්ලට මොකද උනේ...."

" මේකයි බං.. මං මිනූව ගිහින් දාලා එන ගමන් හිටියේ...."

මිහින් මෙතෙක් වේලා තමා සියසින් දුටු දසුනත් මේ වන විටත් තමන් අදාළ මැර පිරිස ලුහුබඳින බවත් තේව් හමුවේ පැහැදිලි කළේ කලබලකාරී හඬකින්. සියල්ලම අසා සිටි තේව්ගේ ඇස් වලින් කඳුලැල් වැටෙන්න පටන් ගත්තේ පපුව ඇතුලෙන් බය මුසු හැඟීමක් එක්කම වේගයෙන් ගැස්මක් දැනෙන්න පටන් ගනිද්දි.

" අනේ බං... උඹට පින්... ඔහොම්ම උන් පිටිපස්සෙන් යමන් මිහියා... අපි ඉක්මනට මෙහෙන් එනවා බං.. පොලිසියටත් ඉන්ෆෝම් කරන්නම් මම...."

" හරි හරි බං. මං නංගිට මුකුත් වෙන්න දෙන්නෙ නෑ.. උඹල කලබල නොවී කරන දෙයක් මේ වෙලාවේ කල්පනාවෙන් කරහල්ලා... ඔහෙන් වෙන්න ඕන වැඩ ටික ඉක්මනට කරහංකෝ...."

ඇමතුම විසන්ධි කරපු මිහින් සුපුරුදු පරිදි ඉදිරියට ධාවනය වන වෑන් රථය මතම දෑස් තියාගෙන ඒ පසුපස ලුහුබඳින්න අමතක කළේ නැහැ. ඔහුගේ තියුණු ඇස් වලින් ඒ දසුනට මගහැරෙන්නට නම් කිසිදු ඉඩක් ලැබුණේ නෑ.

" තේව්... තේව්... ඇයි බං මේ..!! කියහන්කෝ..."

" ඒකනේ බං, අභී කියනවා වගේ ලොකු අවුලක් වෙලා තියෙනවා... කියහං යකෝ, උබ ගල් ගිලලා වගේ බලන් ඉන්නේ නැතුව. ඒ ගමන කාටද ඔය කෝල් කරන්නේ.. "

" පොලිසියට... "

" පොලිසියට...!!! "

රුහී ඇහුවේ විමතියෙන්. ඒ වගේම කෙල්ලගෙ පපුව හයියෙන් ගැහෙන්න ගත්තේ තේව්ගේ කේන්තියෙන් රතු වුණු මුහුණෙ තියෙන තරහව වගේම ඒ දෑස් අග තියෙන කඳුළු බිඳු වලින් නපුරක සේයාවක් කියාපාද්දි.

" වැඩි වෙලා නෑ බං මං යනවා... උන්.. උන් මගේ කෙල්ලව අරන් ගිහිල්ලා..."

" මොනවා...!! නංගිව..! කවුද.. !! කවුද නංගිව අරන් ගිහින් තියෙන්නේ...! "

" මං දන්නෑ බං නෙත්.. උන් කවුද කින්ද මන්ද ඒවා මුකුත්ම මං දන්නෙ නෑ. වෙලාවට මිහින් හරි මේක දැක්කේ.. ඌ උන්ව ෆලෝව් කරන ගමන් ඉන්නේ... වැඩි වෙලා නෑ බං.. නංගි, තමුසේ මගේ පොඩි එකීව ගන්න යනවද නර්සරි එක ගාවට.. පරක්කුත් වෙලා තියෙන්නේ.. මෙතන කතා කර කර ඉන්න බැහැ බං, මං යන්න ඕනේ... "

" හරි අයියා, ඔයා යන්න මං බබාව ගන්නම්... මේ වෙලාවේ කලබල වෙන්නේ නැතුව වැඩ කරන්න. බයවෙන්න එපා අකීට කිසිම නපුරක් වෙන්නේ නෑ.. ඒ අහිංසකී කාට වරදක් කරාටද...."

" ඒහ්, තොට පිස්සුද බල්ලො තනියම යන්න හදන්නේ.. ඔහොම හිටපං අපිත් එනවා.. යකෝ ඒකී අපෙත් නංගි.. ඇරත් තෝව අපි තනිකරයි කියලා කොහොමද හිතුවේ.. මේන් මෙහෙ වරෙන් යන්න.."

" මූ ඉන්නේ කලබලේ නෙත්.. මෙහෙම ගිහින් ඉස්සරහින් එන මොකක හරි ඇන ගන්නවා.... ඒ හින්දා වාහනේ ගනින් උඹ... "
