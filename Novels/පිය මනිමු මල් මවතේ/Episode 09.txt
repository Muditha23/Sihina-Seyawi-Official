" good morning මහත්තයෝ.... ඔයා ලෑස්ති වෙන්නකෝ.. මම ඉක්මනට මොනවා හරි හදාගෙන එන්නම්..... "

" මහ දේවල් ඕනේ නෑ මැණික... ඔය මොනවා හරි පොඩි දෙයක් හදල ගන්න...."

එහෙම කියන ගමන් බාත්රූම් එකට ගිය තේව් ගත රැඳී ෂෝටය ගතින් ඉවත්කර දමා වතුර මල යටට වුනේ සිහින් හඬින් ගීතයක් ද මුමුණමින්. ඒ අතරතුර අකී පහළ මාලය වෙත ගියේ ඔහුට ඉක්මනින් කෑම සකස් කරන්න හිතාගෙන. ඒ වෙද්දිත් නදී මහත්මිය මුළුතැන්ගේ රැඳී සිටියා.

" good morning අම්මා.. අද ටිකක් පරක්කු වුනානේ... "

" ඒකට මොනවා වෙනවද පුතේ.. ඔය නිදහස තියෙන්නේ දරු පැටව් ඉස්කෝලෙ යන්න පටන් ගන්නකම් විතරයි. ඊට පස්සේ ඉතින් එයාලා ලොකු මහත් වෙලා රස්සාවලට යන කාලේ වෙනකන් එක දිගට යුද්ධයක් තමයි තියෙන්නේ එයාලව බන්දලා දෙනකම්ම... ඉතින් මේ ගෙවෙන කාලේ නිදහසේ හිටියොත් තමයි දරුවෝ.. "

නදී මහත්මිය සැබෑම යහපත් මවකි. අන් නැන්දම්මාවරු මෙන් නොව. ඇය සියල්ල දිහාම බලන්න පුරුදු වුනේ විවෘත මනසකින්. ඉතින් ඒ නිසාම ඈත් සමග ජීවිතය හරිම පහසු දෙයක් වුණා අකීට. ඒක අකීගේ වාසනාවක් කියලා කිව්වොත් හරි. මොකද කියනවා නම් අද සමාජයේ එහෙම නැන්දම්මාවරු හරිම අඩුයි.

කතාව පිටම අකී නදී මහත්මියත් එක්කම එකතුවෙලා උදෑසන ආහාර පිළියෙල කරේ හරිම ඉක්මනින්. මොකද, නැත්නම් කොල්ලා කෑම නොකා දුවන බව මේ දෙන්නා හොඳාකාරවම දන්න දෙයක්. ඉතින් ඒ හින්දමයි දෙන්නා එකතුවෙලා නූඩ්ල්ස් එකක් හදලා චිකන් කරි එක්ක අල කිරි හොද්දක් හරි ඉක්මනට හදලා ඉවර කරේ.

" ඔන්න, දැන් හරි පුතේ.. කෑම එකක් බෙදාගෙනම යන්න එහෙනම්. නැත්තං දන්නවනේ කොල්ලගෙ හැටි... හිමීට ලිස්සල මාරු වෙයි.. "

ඒ වදන් නදී මහත්මිය පිට කළේ සිනහ රැල්ලක් වත රඳවාගෙන. අකීද සිනහවකින්ම ඊට පිළිතුරු සපයා ලහි ලහියේ පිඟානක් සෝදා ගෙන එයට කෑම බෙදාගෙන කාමරයට ගියේ ඒ වෙද්දිත් තේව් බාත්රූම් එකේ ඉඳලා ඇවිත් ලෑස්ති වෙද්දි.

" තේව්.... අද කලින්ම යන එකේ කලින් එන්න පුළුවන් වෙයිද... "

කෑම පිඟාන අනමින් ඔහුට කවන අතරේම කෙල්ල ඇහුවේ ඒ නෙත් දිහාවට බැල්මක් යොමු කරමින්.

" හ්ම්ම්... එන්න බලන්නම් මැණික.. දැන් ආයේ හෙට ඉඳලා දවස් තුනක් නිවාඩු දාන්න වෙනවනේ. චූටිගෙ වෙඩින් එක හින්දා... "

" ඒකත් ඇත්ත නේ.. රුහීත් උදෙන්ම සැලුන් යන්නද කොහෙද ලෑස්ති වෙනවා. හෙට දවස විතරනේ තියෙන්නේ.. අනේ මන්ද ඊට පස්සේ පාළු දැනෙයි.. හුම්ම්.... "

අකී බර හුස්මක් අත ඇරියේ ඒ වගේම හැගීමක් තේව්ගේ හදවතෙත් නලියද්දි. කොල්ලගේ හිතටත් හරි මදි තමන්ගේ පුංචි නංගි අනිද්ද දවසින් පස්සේ වෙනම ගෙදරක පදිංචියට යනවා කියලා හිතෙද්දිත්. කොල්ලටත් ගොඩක් දුකයි.

" ම්ම්... ඇති මැණික.. ගොඩක් කෑවා. මේ ටික ඔයා කන්නකෝ... "

කෑම පිඟානේ මඳක් ඉතුරු වූ පසු තේව් එහෙම කිව්වේ නැත්නම් කෙල්ල බලෙන් හරි මේ සේරම කවනවා කියලා දන්න හින්දමයි.

" අකී.. අහන්නකො මැණික.. පාලු දැනෙයි තමා.. ඒත් අපිට ඒ දවසට කවදාම හරි මූණ දෙන්න වෙනවනෙ නේද.. මටත් දුකයි.. ඒත් එයත් යන්න එපැයි එයාගෙම කියලා ලෝකයක්, එයාගෙම කියලා ජීවිතයක් හදාගන්න.. ම්ම්... "

තම අත රැඳී අතර ඔරලෝසුව දෙස වරක් බලමින් ඈ දෙසට හැරී ඔහු එසේ පැවසුවේ හිනාවක් නැති මුවෙන්. ඇගේ හිස මතට අතක් බර කරමින් ඔහු එසේ පවසා ඒ හිස් මුදුනට හාදුවක් තවරන්නට වුණා.

" මැණික.. පරක්කු වෙනවා.. මේ සතියේ වැඩ ටික කොහොම හරි කවර් කරගන්නත් එපැයි.. පරිස්සමින් ඉන්න හරිද. දෝනි තවම නිදි නේද... "

" ඔයත් පරිස්සමින් මහත්තයෝ.. කල්පනාවෙන් වැඩ ටික කරගන්න.. "

ඇය එසේ පැවසුවේ නිදන යහන වෙතට ගොස් සයනයට පහත්ව ඒ මත සුව නින්දක උන් පුංචි දියණිය මෙයිලිගේ නළලත සිපුමක් තවරන දඩබ්බරයාගේ දෙසට නෙත් යොමු කරමිනි.

" මම ගිහින් එන්නම්.. දෝණි මාව ඇහුවොත් මට කෝල් එකක් අරන් දෙන්න මැණික.. "

යළිත් වරක් ඈ අබියසට පැමිණ ඒ හිස මත අත්ළ තබා ඔහු එසේ පවසමින් කාමරයෙන් පිටතට විත් තරප්පු පෙළ බසින්නට වුණේ ඇයද ඔහු පසු පසම ඇදෙන විටය.

ඔහු නිවසේ ප්‍රධාන දොරටුව අභියස වුන් නදී මහත්මියගේද දෙපා නැමැද නිවසින් පිටතට ගියේ ඔහුගේ මෝටර් රථයට නැගය. අකීද කෑම පිඟාන අතැතිවම කොල්ලා ගියපු දිහාවට නෙත් තබාගෙන බලා හිටියා.

"අනේ මන්දා අම්මේ.. හිතට පාලුයි වගේ.. "

"චූටි අදයි හෙටයි විතරක් මෙහේ ඉන්න නිසා නේද පුතේ.. මටත් ඕකමයි උදේ ඉඳලා කල්පනා වුණේ.. ඒත් ඉතිං අපිට ඒ දේවල් වළක්වන්නත් බෑ නේ දරුවෝ.. කල වයස හරි ගියාම එයාලා එයාලගේ ලෝක වලට යනවා.. ඒක තමයි හැටි ස්වභාවය. ඉතින් වේදනා මැදදි වුණත් අපිට ඒවට ඔරොත්තු දෙන විදිහට පපුව හදාගන්න වෙනවා දෝණි... "

අකීගෙ හිසකෙස් අතරින් අතැගිලි ගෙන යමින් නදී මහත්මිය පැවසුවේ අකී ඇගේ උරහිසට බරව සෝපාවේ ඈ අසලම වාඩිවෙද්දී. ඔවුන් දෙදෙනාමගෙම දෑස් අගට කඳුළු උනා තිබුණේ අනිද්දා දිනයෙන් පසුව රුහි නැති අඩුව කෙසේ පිරිමහන්නද සිතමින්.

එහෙම මඳවෙලාවක් කල්පනාවේ නිමග්නව හිටපු නදි මහත්මියත් අකීත් කල්පනාවෙන් මිදුනේ රුහීගෙ හඬින්.

" මේ මොකද මේ, නැන්දම්මලා ලේලිලා ෆුල් සෑඩ් මුඩ් ඈහ්... "

පුංචි මෙයිලි බබවත් වඩාගෙනම පහලට ආපු රුහී එහෙම කිව්වේ ඒ අසලින්ම ඉඳගෙන.

" ආ... නෑ දරුවෝ.. මොකුත් නෑ. අපි යමු නේද කෑම කන්න.. "

එසේ කිසිවක් නොපවසාම නදී මහත්මිය සිනහවකින් වත පුරවා ගත්තේ තම දියණියගේ හිතටද ඉන් බරක් පැටවීමට ඇය අකමැති වූ හෙයිනි.

" ඔව්, දැන් නම් මටත් බඩගිනි වගේ. දෝනි, මගේ මැණික නැන්දිත් එක්ක වොෂ් දැම්මද උදේම... ම්ම්.. "

තමන්ගේ ළඟට ආපු දෝනිවත් උකුලට අරගෙන කෙල්ල කිව්වේ රුහී දිහාවටත් බැල්මක් යොමු කරලා. ඇයට හිතුනේම තම මිතුරිය තම සහෝදරිය නැති අඩුව කොහොම මකාගන්නද කියලයි.

" යමු පුතේ කෑම කන්න. චූටි දුව ඔයත් යං..."

තුන්දෙනත් එක්කම කෑම මේසෙට වාඩිවෙලා කෑම කන්න ගත්තේ චූටි දෝනිටත් නදී මහත්මියගේ අතින්ම බත් කවන අතරෙයි. ඒ වෙද්දිත් සනත් මහත්තයා නිවසින් පිටත් වෙලා තිබුණෙ ව්‍යාපාරිකයකු හමුවීමට තිබෙන නිසා.

කාලය බිඳෙන් බිඳ ගෙවී ගොස් සවස් යාමයද උදා වුනේ නිවස තුළ නදී මහත්මියත් අකීත් පුංචි දරු පැටියත් පමණක් ඉතිරි කරමින්.

" හෙට අර ලතා නැන්දලා එනවද අම්මේ..."

" ඔව් පුතේ. ගෙදර ඉන්න අයටයි, උදේම කෙල්ල එළි බහින වෙලාවට කන්න දෙන්නයි තව සැලූන් එකේ අයට අරගෙන යන්න එහෙමත් කැවිලි වර්ග දෙකක් තුනක් වත් හදාගන්න එපැයි.. ඒකයි මං මේ බැලුවේ.. අනිත් ඒවානම් කේටරින් එකෙන් ලැබෙනවනේ... "

" ඒකත් ඇත්ත තමයි... "

එලෙස දෙදෙනාම සංවාදයේ නියැලුනේ රාත්‍රිය ආහාරයට පලා මිටි දෙකක් තෝරන අතරේ.

✾✾✾✾✾✾✾✾✾✾✾✾✾✾✾✾✾✾✾✾

මේ අතරේ මාවතේ ධාවනය වෙමින් පැවති මෝටර් රථයක් තුළ වූයේ අපූරුම සංවාදයක්. සුක්කානම මත තම දෑතම තබාගෙන වාහනය ධාවනය කරමින් වුන් තරුණයාගේ දෑස් අගට ලා කඳුළක් ඉනුවේ ඔහු තම මවත් සමග ඇති වූ සංවාදයේ ප්‍රතිඵලයක් ලෙසටයි.

" අම්මව බලන්න ඕනේ කියලා සුදු නංගි ගොඩ දවසක ඉඳලා කියෙව්වා. ඒකමයි අම්මට අද යං කිව්වෙත් මං... පහුගිය ටිකේම මට බේරිල්ලක් තිබුනෙම නෑ.. මං තනියම එනවලු අම්මව එක්කගෙන එන්නේ නැල්ලු කියල. බොරුවට අම්මට කෝල් විතරක් අරන් දෙනවා අරකයි මේකයි කිය කියා කෑ ගගහා හිටියේ.. අම්මව බලන්නම ඕනි කිව්වා. ඔයා හදලා එවන කෑම බීමත් කනවා, ඒත් තවම ඔයාව දැකලා නැල්ලු කියලා කෙල්ල මට බනිනවා හෝ ගාලා..."

මිහින්ගෙ මූණට ලස්සන හිනාවක් ආවේ අකීගේ ඒ සොඳුරු තරවටුවන් මතක් වෙලා. මේ අපූරු තරුණයා දිහා ඔහුගේ මව තම දෑස දල්වා බලා සිටියේ මෙවන් පුතෙක් ලැබීම ගැන හදවතින්ම සතුටු වෙමින්.

" අම්මා... ඇයි අනේ ඔහොම බලන්නේ.... ම්ම්.. "

ඇගේ මුහුණ දෙස වරක් බලමින් නැවත මාවත වෙතට නෙත් අල්වාගෙන ඔහු ඇහුවේ අම්මා වදන් ගලපද්දි.

" ඔච්චර ලස්සනට ආදරේ කරන්න ඉගෙන ගත්තෙ කොහොමද මගේ පුතේ... "

මඳක් මව වෙතට නෙතු යොමු කර සිටි ඔහු දුන්නේ අපූරුම පිළිතුරක්.

" මේ වගේ පින්වන්ත, හදවත ලස්සන අම්මා කෙනෙක්ගේ පුතත් ඒ වගේම වෙන්න එපැයි මගේ අම්මේ.. තාත්තා අපිව අතෑරලා ගිහිල්ලත් තාම වෛර නොකරන මගේ අම්මගෙන් තමයි මේ පුතත් මෙච්චර ලස්සනට හිතන්න පුරුදු වුණේ.. අපිව එපා කියලා කියද්දී එයාට නිදහසේ එයාගේ සතුට හොයාගෙන යන්න දීලා නිහඬවම හැමදේම දරාගෙන තාමත් හිනාවෙලා ඉන්න ඔයා තමයි අම්මේ මගේ දෙවියෝ... මේ පුතා හිතන්නෙම අම්මා විදිහටම... "

ඒ වදන් සමඟ ඈ ඔහුගේ හිස මත තම අත්ල බර කරේ සැනසුම් සුසුමක් හෙලමින්. ඒ දෑස් දිල්සෙන්නට පටන් ගෙන තිබුණේ ඔහු ගැන දැනුණු ආඩම්බරයෙන්.

" ඇත්තටම පුතේ අකී දුව ඔයාට අයිති නෑ කියලා දැනගෙනත් මෙහෙම හිත හදන් ඒ දරුවයි පුංචි මැණිකවයි බලා ගන්න ඔයා හිත හදාගෙන තියෙන විදිහ හරි පුදුමයි දරුවෝ.... කොහොමද ඔය විදිහට සහෝදරියක් ගානට හිතන්නෙ දැන්.. ම්ම්... මේ හිතේ ආදරයක් ඇත්තෙම නැද්ද ඒ දරුවා ගැන දැන්.. ම්ම්... පෙරලා ආදරයක් හම්බෙන්නෙ නැතුවත් ඔයා මෙහෙම ඒ අයත් එක්ක ලන්වෙලා ඉන්න විදිහ පුදුමයි මයෙ දරුවෝ.. "

" දන්නවද අම්මේ.. ආදරයක් හිතේ විතරක් තියාගෙන ඒක නොකියාම ආදරේ කරද්දිත් හරිම ලස්සනයි අම්මේ.. ඒක වේදනාවක් උනාට. හැබැයි ඒ සුරංගනාවි ගැන මම දැන් හිතන්නේ මගේම නංගි විදිහට... ඒක කරන්න කොච්චර අමාරු උනත්.

හැමදාමත් මම එයාලව පරිස්සම් කරනවා අම්මේ.. උන් තුන්දෙනාවම මං පරිස්සම් කරනවා.. උන් තුන්දෙනාම දැන් මගේ ජීවිතේ කොටසක් වෙලා.. මට සතුටුයි මගේ නංගිට තේව් පුදුම විදිහට ආදරෙයි.. ඉතින් ඒකමනේ වෙන්න ඕනෙත්... මේ අයියට පුළුවන් ඒ දිහා බලාගෙන සතුටු වෙන්නෙ අම්මේ.. "

" අනික අම්මා කිව්වේ පෙරළා ආදරයක් ලැබෙන්නේ නෑ මට කියලා... නෑ අම්මේ.. මට දැන් ඒ ගෙදර හැමෝගෙන්ම ආදරේ හම්බවෙනවා.. කොටින්ම කිව්වොත් මම ඒ ගෙදර සාමාජිකයෙක් වෙලා දැන්. අනිත් දේ තමයි, මට සුදු නංගිගෙන් සහෝදරයෙක්ට ලැබෙන්න ඕනේ ආදරේ ඕනවටත් වඩා ලැබෙනවා.. ඉතින් ඒ ටිකම මට ඇති අම්මේ.. සසර පුරාවටම. මං දන්නවා මේ සංසාරේ පුරාම එයාගේ හැබෑ අයිතිකාරයා තේව්ම වෙයි... මොකද, ඒ ආදරේ ඒ තරමටම ලස්සනයි.. ඇස් වහක් නම් වදින්න එපා මගේ උන් දෙන්නට... "

ඒ වන විටත් මිහින්ගේ ඇස් අගට එකතු වෙලා තිබුණු කඳුළක් කම්මුල් හරහා රූරා වැටුනේ සතුටත් ඒ හා සමානම දුකකුත් කැටි වූ අමුතුම හැඟීමකින්. ඒ විතරක් නෙවේ මේ වෙද්දී ඒ අම්මගේ ඇස්වලිනුත් කඳුළු ගලන් වැටුනේ දරාගන්න බැරි දුකක් වගේම ඒ හා සමානවම සතුටකුත් එකතු වෙච්ච හදවතින්.

" මයේ රත්තරනේ..! උඹට කවදාවත් වරදින්නේ නෑ මගේ පුතේ.. උඹට හරියනවා දෙයියො, කිරි උතුරනවා වගේ.. ඔව්, මගේ පුතාට හැමෝගෙන්ම ආදරේ ලැබෙනවා ඇති.. මගෙ පුතාට හැමෝම ආදරේ කරනවා ඇති අනිවාර්යෙන්ම... මොකද, මේ ලස්සන හදවතට ආදරේ නොහිතෙන්නේ කාටද පුතේ.. මට උඹ ගැන හරිම ආඩම්බරයි මැණික..... "

ඇස් වලට උණපු කඳුළු ඔසරි පොටෙන් පිස දාලමින් ඇය පැවසුවේ ඔහු කෙරේ උපන් සෙනෙහසින්.

" පුතේ.. පුංචි දරුවට තව මොනවා හරි ගන්න වෙයි නේද.. "

" ඉස්සරහින් ගමු අම්මේ.. ඔය කෙල්ල කොහොමත් දැන් මොනවා හරි අරගෙන යනකම් තමයි බලාගෙන ඉන්නේ... "

ඒ විදිහට තමන්ගේ අම්මත් එක්ක මිහින් සංවාදයේ යෙදෙන ගමන්ම මේ යන්නේ තේව්ලගේ ගෙදරට. ඒ අකීගේ දැඩි පෙරැත්තය හේතුවෙන්මයි.