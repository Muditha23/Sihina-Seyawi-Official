ඇගේ මුවට ලස්සන හිනාවක් එන්නේම එකපාර ඒ සිනිදු බඳ වටා එතුණු ඒ පිරිමි අත්වල පහසටයි. ඉතින් ඒ තමන්ගේ ආඩම්බරකාර මහත්තයා කියලා කියන්න කෙල්ල හොඳටම දන්නවා....

" තේව්.... "

" ම්ම්ම්ම්හ්....... "

ඒ පිරිමි හඬෙහි නම් වූයේ තවමත් නිදිබර බවකුයි. ඒ හඬ ඇහෙද්දීම කෙල්ලට තව තවත් කොල්ල ගැන ආදරේ හිතුණා. කෙල්ල පිටිපස්සෙන් බදාගෙන ඒ උරහිසකට බර වෙලා ඇගේ බෙල්ල පාමුල හිස තියාගෙන කොල්ලා නම් හිටියෙ තවමත් ඇස් පියාගෙන.

" මොකද මහත්තයෝ මේ.. ම්ම්.... ඉන්න ඔයාට තේ හදලා දෙන්නද...? "

" මොන තේද මැණික.. මට තනියම ඉන්න බෑ බං ඇඳට වෙලා.. තාම නිදිමතයි මට.. ඔයත් යන්කෝ... මං ආවේ ඔයාව එක්කගෙන යන්න.. ඔයාට පිස්සුද මන්දා ඉස්කෝලෙ යන පොඩි එවුන් ඉන්නවා වගේ මේ උදේ පාන්දර නැගිටගෙන.. යංකෝ තව ටිකක් නිදාගන්න.. මට නිදිමතයි.... "

තේව් කිව්වේ ඈනුමකුත් ඇරලා. මේ වචන වලට නම් කෙල්ලට හොඳටම හිනහා.

" කෝ.. ඉන්නකෝ මේ භාජනය විතරයි හෝදන්න තියෙන්නේ. ඊට පස්සේ ඉක්මනට අත හෝදගෙන එන්නම්.. "

විනාඩි දහයක විතර කාලයක් ඇතුලත කෙල්ල කිචන් එක අස්පස් කරලා දාලා අතත් හෝදගෙන සවියට් එකකින් පිහිදා ගත්තා. කොල්ලා නම් මේ හැම වැඩක්ම ඉවර වෙනකම් තාමත් කෙල්ලගේ උරහිසට බර වෙලා ඇයව වැළඳගෙනමයි හිටියේ.

" කෝ... යං ඉතින්... "

කෙල්ල කිව්වෙ බෙල්ල පැත්තකට හරවගෙන තමන්ගේ ගෙල පාමුල හිස තියාගෙන ඉන්න කොල්ලගෙ මූණ දිහා බලලා. ඒත් මේ කොල්ල නම් අයින් වෙන පාටක්වත් තිබුනේ නෑ..

" කෝ අයින් වෙන්නකෝ. කෝ... යන් ඉතින් උඩට... "

" ඉතින් මෙහෙමම යමුකෝ මැණික... "

කොල්ලා නිදිමතේම කියවන්නේ කෙල්ලව තවත් තදින් බදාගෙන.

" මෙහෙම යන්න ගියොත් දෙන්නම වැටිල අඩුත් කඩාගන්න වෙනවා.. කෝ එන්න යන්න... "

කොහොමින් කොහොම හරි පෙරැත්ත කරලා කොල්ලත් එක්කගෙනම ආයෙමත් රූම් එකට ඇවිත් ඇඳේ හාන්සි වුනේ තේව් ඇවිල්ලා කෙල්ලව තුරුල් කරගෙනම නින්දට වැටෙද්දී. ඒ දඩබ්බර කෙහෙරැල් අතර තමන්ගේ අත ඇඟිලි ගෙනියමින් හිටි ඇයත් නොදැනීම නින්දට වැටුනේ ඒ මුහුණෙ ලස්සන සැනසිලිදායක හිනාවක් රැඳිලා තියෙද්දී.

✥✥✥✥✥✥✥✥✥✥✥✥✥✥✥✥

පහළින් ඇහෙන සද්ද බද්ද වලටයි නින්දේ හිටපු තේව්ගේ ඇස් විවර වෙන්නේ. එහෙමම ඒ දිහාවට අවධානය යොමු කරගෙන මිනිත්තු කිහිපයක් හිටපු කොල්ලා බැලුවේ තමන්ගේ තුරුලේ නිදාගෙන ඉන්න අකී දිහා. හිමින් සීරුවට ඒ රළු ඇතැඟිලි අරන් ඇවිත් ඒ සිනිදු හිසකෙස් අතරින් අරගෙන ගියේ හරිම පරිස්සමින්. හරියට කෙල්ලට රිදෙයි කියලා වගේ. මූණෙ ලස්සන හිනාවක් ඇඳගෙන කෙල්ලගේ පියවුණු ඇස් දිහාම බලාගෙන හිටපු කොල්ලා ඒ නළලට පහත් වෙලා තමන්ගේ තොල්පෙති තද කරන්නේ නින්දෙන් අවදි වෙන්න සැරසුණු අකීගෙ මුහුණට ආදරණීය සිනහවක් ගලාගෙන එද්දී.

"තේව්.... "

" හ්ම්ම්ම්........ "

" ඔයා ඇහැරිලා ගොඩක් වෙලාද... "

" ම්හුම්.... නැහැ.. ඇයි.... "

" නෑ නිකං ඇහුවේ.. කෝ දූ නෑනේ... "

" අන්න මට ඇහුනා පහලින් ගිරවි වගේ කියව කියව ඉන්නව උදේම... "

" අනේ දෙයියනේ! හත හමාරයි වෙලාව.. කෝ ඉන්න ළමයෝ දවල් වෙලා ගොඩක්.. මං හිතුවේ නෑ මටත් නින්ද යයි කියලා... "

කෙල්ල දඩිබිඩියෙම ඇදෙන් බැහැල බාත්රූම් එකට දුවන දිහා කොල්ල බලාගෙන හිටියේ ඇඳේ තිබුණු කොට්ටෙකුත් බදාගෙන හිනාවෙවී. " පිස්සු කෙල්ල... " ඔහුගේ දෙතොල් අතරින් එහෙම මිමිණුනේ ඔහුටත් නොදැනීමයි. මේ හැම මොහොතක්ම මේ ගෙවෙන හැම තත්පරයක් තත්පරයක් පාසාම හරිම ආදරණීයයි කියලා කොල්ලට දැනෙනවා. මේ තමයි ජීවිතය කියන්නෙ කියලා තේව්ට දැන් දැන් හිතෙන්න පටන් අරගෙන. ඉතින් මේ ලැබිලා තියෙන ජීවිතය ගැන ඔහු ඇත්තටම හරිම තෘප්තිමත්. ඉතින් ඒකමයි මේ ආඩම්බරකාරයාගේ මූණ හරිම ලස්සන තෘප්තිමත් හිනාවකින් හැඩ වුණේ.

කල්පනාව හිටපු කොල්ලා ඒ කල්පනාවට තිත තියන්නේ බාත්රූම් එකේ ඉඳලා එළියට ආව කෙල්ලව දැකලා. දරුවෙක් හිටියාට මොකද කෙල්ලගේ පෙනුමෙන් නම් එහෙම කියලා හිතන්නවත් බෑ. තමන්ගේ බිරිඳගේ ලස්සන ගැන හිතෙන් ආඩම්බර වෙන ගමන් ඔහු ඇඳෙන් බැහැලා ඒ පැත්තට ගියේ කෙල්ලත් එක පාරම ඔහු දිහා හැරිලා බලද්දී. ඇය ඇසළටම ආපු තේව් තමන්ගේ දෙතොල් ඒ කම්මුල් මත අතුරන ගමන්ම බාත්රූම් එකට ගිහින් දොර වහගත්තේ ඔහු ගිය දිහා අකී කම්මුලත් අල්ලගෙනම බලන් ඉද්දි.

" පුදුම දඟයෙක් තමයි මේ කොල්ල නම්... හ්ම්ම්.... මෙහෙම ඔයා හිනාවෙලා ඉද්දි මෙහෙම සැහැල්ලුවෙන් ඉන්නවා දකිද්දි මට හරි සතුටුයි මහත්තයෝ... මට වෙන්න ඕනෙත් ඒකමයි... ඔයාට මගහැරිච්ච ජීවිතේ ඒ කාලෙටත් එක්ක හරියන්නම මදි නොකියන්න ඔයා දැන් හිනා වෙලා ඉන්න ඕනේ... "

තමන්ගේ හිතත් එක්ක මෙහෙම සංවාදයක නියළෙන ගමන් අකී පහළට ගියේ තමන්ට ආයෙම වතාවක් නින්ද ගිය එක ගැන හිතෙන්ම දොස් පවරා ගනිමින්.

" ආහ්.. නෑනේ... කොහොමද ඉතින්.. good morning... කෝ අනිත් මනමාල මහත්තයා... අම්මේ ඉතින් ඩබල සැපට දොයි... "

" අනේ රුහී.. කටවහන් හිටපන්කො බං.. ලැජ්ජාවෙ බෑ.... "

" අනේ අනේ පල.. දැන් මෙතන බොරුවට පානි දානවා.. චූටි මැණික තමයි මට ඇවිල්ල කිව්වෙ ' අම්මා තාත්ති තුරුලු වෙලා තාම දොයි කියලා.. චූටි මැණික නම් දවල් වෙන්නැතුව නැගිට්ට කිව්වේ.. ' ළමයත් කලින් නැගිටලා අම්මයි තාත්තයි දෙන්නා හොඳට දොයි... "

රුහී කියවන්න ගත්තේ පිටට පනින්න එන හිනාව හිරකරගෙන. මේ කතා වලට අකී නම් හිටියෙ ලැජ්ජාවෙන් ඇඹරි ඇඹරී.

" අනේ එහෙම නෑ හරිද.. එයා තමයි උදේම මාව හොයාගෙන කිචන් එකට ආවේ භාජන වගයක් හෝද හෝද ඉද්දී. ඒ කරලා තනියම ඉන්න බෑ කියලා තමයි මාවත් එක්කගෙන ගියේ.. එහෙම නැතුව දවල් වෙනකන් නිදාගන්න හිතාගෙන හිටියේ නෑ අප්පා... "

" අම්මට සිරි..! මේහ්... ඒ කියන්නේ අකී නංගී, දැන් අපේ එකාට තනිකන් දෝෂ එහෙමත් ඇවිත්ද... ? පහුගිය කාලේ නම් දෙයියනේ කියලා එහෙම එකක් තිබුණේ නෑනේ... මලාහ්..! ඒ කියන්නේ මට පේන්නේ මූට මැරි කරාට පස්සේ තනිකන් දෝෂෙත් ඇවිල්ලද කොහෙද.... "

" අනේ අභී අයියේහ්... ඔය කට වහන් ඉන්නවකෝ හලෝ.... "

අකී කිව්වේ කෙල්ලව නෝන්ඩි කරන ගමන් කියව කියව ගෙට ඇතුළු වෙච්ච අභිරුටයි.

" ආහ්.. මනමාලයා... ඔය එන්නේ පහළට දිලිසි දිලිසි.. මේ බං.. මං මේ දන්නෙ නැති හින්දයි අහන්නේ.. මේ.. මැරී කරපුවහම සාමාන්‍යයෙන් හස්බන්ට තනිකන් දෝෂ එහෙම එනවද... "

අභිගේ මේ ප්‍රශ්නය තේව්ට නම් දැනුනේ වඳුරු කුණුහරප වගේ.. ඇයි ඉතින් මෙලෝ මල දානයක් තේරෙන්නෙ නෑ.. කිසිම ගැලපීමක් නැති කතාවක් ඇහුවා වගේ තමයි තේව්ට දැනුනේ. ඒකමයි කොල්ලා අභී දිහාට ' තොට සයිකොද ' වගේ බැල්මක් දැම්මේ.

" පිස්සුද බොට... එහෙම දෝෂ එනවද යකෝ මැරි කරා කියලා.. විකාරද තොට.. අම්මපා උඹ කාගේ දරුවෙක්ද බං.. එහෙනම් තෝ මැරි නොකර හිටහං. එච්චර බයක් තියෙනවා නම්... "

තේව් කිව්වේ අභිගේ එහා පසින් සෝපාවේ කොනක ඉඳගන්න ගමන්. මේ කතාවට අභිගේ මූණ නම් පිටට පනින්න එන හිනාව හිර කරගෙන ඉඳලම රතු වෙලා. ඊට හපන් රුහි.. රුහිත් බිම බලාගෙන හිනාව හිර කරගෙනයි හිටියේ. අකී නම් ලැජ්ජාවට තොලත් හපාගෙන බිම බලාගෙන ඉන්නවා.

" මමද ? මම නම් හැබැයි මිස්ටර් දල්පදාතුගේ හා එම මැතිණියගෙ ආදර පුත්‍ර රත්නය.. අනික ඉතින් නෑ කිව්වට ඔය එහෙම හැදිලා තියෙන්නේ... ඇස්පනාපිටම.."

" කොයි...? කාටද... ? කාටද මොනවද දැන් ඔය හැදිලා තියෙන දෝසේ... ඒ කවුද බං... මේ අපේ සෙට් එකේ කොල්ලෙක්ද... "

තේව් ඇහුවේ ඇස් දෙකත් ටිකක් ලොකු කරගෙන අභීගෙ පැත්තට හැරිලා. ඒ පාර නම් අභී උත්තර දුන්නේ නිකටත් කහන ගමන් උඩ බලාගෙන.

" කාටද ඉතින් තොට මිසක්... "

" මොකක්..... තොට පිස්සුද ? මට ඇති දෝෂයක් නැහැ.. කවුද උඹට ඕක කියපු එකාහ්.... "

ඝනව වැවිච්ච කළුපාට ඇහි බිම යුගල හකුළුවාගෙන තේව් එහෙම ඇහුවේ ටිකක් හඬින්.

" වෙන කවුද ඉතින්.. කිව්වේ නම් උඹේ වයිෆ් තමා... නැද්ද අකී නංගි... "

තම දෙතොල් එකිනෙක තෙරපවා ගනිමින් කෙල්ල උන්නේ ලැජ්ජාවෙන්.

" ඔයා.. ඔයා එහෙම එකක් මූට කිව්ව ද මැණික.... "

" අනේ නෑ තේව්... මේ.. මේ අභි අයියට පිස්සු අනේ.... "

අභී දිහා රවල බැලුව අකී ඒ ටික කොල්ලගේ දිහා බලාන කිව්වේ ඇස් දෙක හීනි කරගෙන.

" හරි හරි ඉතින්.. ඒ කෙල්ල උඹට අහවල් ලෙඩේ තියනවයි කියලා කෙලින්ම කිව්වේ නෑ.. රෝග ලක්ෂණ කියනවා ඇහිලා ඉතින් මං තමයි හරියටම උඹට තියෙන්නේ අහවල් එකමයි කියලා තීරණය කරේ... උඹට දැන් උදේටවත් තනියෙන් නින්ද යන්නෙ නෑ කියන්නේ.. ඒ කරලා නිදිමතේම නිදිමත බේරී බේරීම කිචන් එකට එහෙම රිංගලා තනිකම මකාගන්න කට්ටියව හොයනවා කියන්නේ... මට නං ඉතින් ආරංචි වුණේ එහෙම තමයි.. ඈ බං.. මේ ඇත්තටම බං උදේට ඔච්චරම එළිපහලිය තියෙද්දිත් කාමරේ තනියෙන් නිදාගන්න බය හිතෙන තරමට ඔය ලෙඩේ ඔච්චර දරුණුද බං..? මං මේ කිව්වේ, තනිකම් දෝසෙ කියන එක එච්චර භයානකද.... ?? "

හිනාව පිටට නොදී අභිරු මේ හැම දෙයක්ම කිව්වේ හෙන සීරියස් මූඩ් එකකින්. අවසාන ටික කියද්දි නම් කොල්ලට තේරුණා අභිරු තමන්ව මේ බයිට් එකට අරගෙන තමයි කියලා. ඒකමයි හෝ ගාලා අභිරුට ජාතිය අමතන්න ගත්තේ.

" ලෙඩේ අහවල් එක නෙවෙයි... මම බොට දැන් පෙන්නනවා මගේ අහව*ල් එක... ව*ල් ප* ර*යා... ආවා මෙතන මගේ තනිකං දෝෂ ගැන හොයන්න.. තෝත් බැඳගනින්කෝ... ඊට පස්සේ බොටත් ඔය දෝසේ හැදුනහම එදාට මං එන්නම්කෝ.. නිකන් නෙවෙයි හොඳ කට්ටඩියෙකුත් හොයාගෙන... මං පලවා හරි නම් ඇවිල්ලා එතකොට උඹට හැදුනු දෝෂෙ... "

මෙච්චර වෙලා හිනාව හිර කරගෙන හිටපු අභියාට බකස් ගාලා හිනා ගියේ තවත් දරාගෙන ඉන්න බැරි තැනයි. අභි හොඳටම බඩ අල්ලගෙන හිනා වෙන්න ගත්තා. කොච්චර හිනා වුණාද කියනවා නම් හිනා වෙලා වැඩිකමට ඒ ඇස් වලින් කඳුළු ගලනවා. ඒ හා සමානවම රුහීටත් හොඳටම හිනා.

" තෝ ඉතිං හිකි හිකි ගගා හිනා වෙයං.. අම්මපා මමත් තෝවගේ එකෙක් මගේ මස්සිනා කරගන්න කැමති වුණා නේ.. "

" ආන්න ඉතින්... පිස්සු නං කියවන්න එපා මස්සිනේ... ඒවා නම් හඳේ... වෙන එවුන් මස්සිනා කරගන්න තෝ මේ මන් ඉන්නකන් හහ්.. "

" අනේ පල.. බෝගේ බොරුවට කයිය විතරයි.. මට මතකනේ ඔෆිස් එකට ඇවිත් එදා කිව්ව හැටි ' උඹ කැමති නැත්තං මට රුහී අමතක කරන්න පුළුවන් බං.. උඹේ මගේ යාළුකම නැති කරගන්න මට බෑ' එහෙම කිව්වේ.... "

මේ වචනය ඇහෙද්දී නම් ඉතින් රුහී බැලුවේ අභී දිහා රවාගෙන. අභි නම් ඉතින් මොකුත් නොදන්න තාලෙට කෙල්ල දිහා බලලා හරි අහිංසක හිනාවක් දාලා තේව්ගේ පැත්තට හැරුනේ තේව්ට හොඳටම රවන ගමන්.

" මේ පලයන් යන්ඩ.. මෙතන පවුල් අවුල් කරන් නැතුව.. ඇයි යකෝ මම එදා එහෙම කිව්වේ තොගේ හිත උණු වෙන්න. එහෙම නැතුව වෙන ලබ් #කට නෙවෙයි... "

" අනේ පල.. තෝ දැන් මේකිගේ රැවිල්ලට බයේ එහෙම කියනවා.. මේ චූටි, මූ මේ තනිකරම කියන්නේ බොරු... "

" අනේ වඳින්නම් මයෙ අප්පා.. ඔන්න ඔය බොගේ බෝක්කු කට වහගෙන හිටපන්කො බං.. රුහී.. මා මැණික, අපි යං ඉක්මනට.. ඔයා ලෑස්ති වෙලානේ ඉන්නේ.. හී...... "

එහෙම කියන ගමන් අභී ඉදගෙන හිටපු සෝපා එකින් නැඟිටල රුහී ළඟට ගියේ ඒ අතක් අල්ලගෙන මනමාල බැල්මක් දාන අතරේ. ඊට පස්සේ දෙන්නත් එක්කම නැගිටලා එළියට ගියෙ නිකන් නෙමෙයි යන අතරමගත් තේව්ට කුටු කුටු ගගා බැන බැන.

" තෝ නම් මහ පාප මිත්‍රයෙක්.. වල් ප*ර*යා.. කමන් නෑ හිටහන්කෝ.. මටත් කොයි වෙලාවේ හරි අවස්ථාවක් එයි නේ.. එතකන් හිටපංකෝ පුතෝ.... "

හෝ ගාලා කුටු කුටු ගගා තමන්ට බැන බැන යන අභී දිහා තේව් බලන් හිටියෙ හිනාවෙවී.

" මැණික මේ.. අපිත් යමු තව ටිකකින් ෂොපින් පාරක් දාලා එහෙම එමු.. තව අපි මුන් දෙන්නගේ වෙඩින් එකට අඳින්න ඒවාවත් රෙඩි කරගත්තේ නෑනේ.... "

" හ්ම්..... "

" යේ.... තාත්ති අපි නනවද සවුමක්..... "

පුංචි පැංචි එහෙම ඇහුවේ ඒ ලස්සන දුඹුරු ඇස් බෝල කරගෙන. කෙල්ලට තියෙන්නෙත් තේව්ගෙම ඇස් දෙක. ඒ වගේම ඒ හමේ පාට ඒ මූණේ හැඩරුව මේ හැම දෙයක්ම තේව්ගෙ වගේමයි. ඉතින් ඒ බැල්මට ඕන කෙනෙක්ට ලෝභ හිතෙනවා.