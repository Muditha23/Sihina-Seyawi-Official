" එපාහ්... !! "

" එපාහ්... !! "

අකීගේත් තේව්ගේත් විලාපය එලෙසින් කුටිය සිසාරා දෝංකාර දෙන්නට විය. ඒ නිමේෂය සියල්ලන්ගේම හදවත් සසල කරන්නට සමත් විය.

එම සිදුවීමෙන් තත්පර කිහිපයක් ගතව ගියද ගතට කිසිදු වේදනාවක් හෝ අපහසුවක් නොදැනීම හේතුවෙන් අකී තම දෑස් විවර කරන්නට වූයේ කුතුහලයකිනි. දෑස් විවර කරන පළමු තත්පරේම ඇය දකින්නේ තේව්ගේ හස්තයකට මැදිව ඇති මුවහත් පිහිතලයයි. ඔහුගේ හැඩි දැඩි අත්ලක් පිහිතලය ආවරණය කරගන්නට වද්දී අනෙක් අත නතරව තිබුණේ නටාෂාගේ ගෙල මත. ඇය උන්නේ හුස්ම ගැනීමේ මදක් අපහසුවෙන්. රුධිරය ගලන හස්තයට මුවහත් පිහිතලය මැදිව තියෙද්දී ඔහු නටාශාගේ ගෙල පෙදෙස අල්ලාගෙන සිටි අතේ ග්‍රහණය තව තවත් වැඩි කරන්නට වුණේ ඇයව අඩපණ කරමින්. ඒත් එක්කම ඇගේ අතින් පිහිය අතහැරෙද්දිම කොල්ලා නටාශාව වැරෙන් පිටුපසට තල්ලු කරනවා. ඇය විසිවෙලා බිම ඇද වැටෙද්දීමයි කුටිය තුළට පොලිස නිලධාරීන් කණ්ඩායමක් ඇතුළු වෙන්නේ.

" තේව්... තේව්... අනේ දෙයියනේ... ඔයාගේ අත.. "

" ෂ්ෂ්... හරි හරි මැණික.. මේ බලන්න මගේ දිහා.. කෝ, ඉන්නකො කලබල නොවී.. ඔයාට කලබල වෙන්න හොඳ නෑ.. අපේ පුතු පැටියාට ඒක හොඳ නෑ මැණික.. මගේ වස්තු නාඩා ඉන්නකෝ.. අනික මේක එච්චර ලොකු තුවාලයක් නෙවෙයිනේ.. මං ඉන්නකම් උඹටවත් දරුවන්ටවත් මුකුත් වෙන්න දෙන්නෙ නෑ.. දැන් හැමදේම හරි.. "

" ඒත්.. ඒත් තේව් ඔයාගේ අතින් හොඳටම ලේ යනවා.. "

අකී උන්නේ තම සැමියාගේ රුධිරය ගලන අත්ල මතම ඇස් තියාගෙන. ඔහුට නෙවෙයි තුවාලේ වේදනාව දැනුනේ ඇයටයි. ඔහු දිහාවටම ඇස් තියාගෙන හිටපු අකීට මිහින් ඇවිල්ලා තමන් ගැට ගහලා තිබුණු බැමි ලිහා දමනවා පවා නොදැනුනේ ඒ නිසයි.

" බබාහ්... මගේ පුංචි කෙල්ල ලැබෙන්න ඉද්දිවත් මට උඹේ ලඟින්වත් පැටියා ලගින්වත් ඉන්න බැරි වුණා. හැබැයි මට ආයෙමත් අවස්ථාවක් ලැබිලා තියෙනවා.. ඉතින් මෙහෙම කලබල වෙලා මට ඒ අවස්ථාවත් නැති කරන්න එපා රත්තරන්.. ම්ම්.. අපේ මේ එන්න එන්න පැටියා ගැන හිතලවත් කලබල නොවී ඉන්න. මං හොඳින් ඉන්නවනේ ලොකු අවුලක් වෙලා නැහැනේ.. මං මේ ඔයාගේ ළඟම ඔයාගේ ඇස් ඉස්සරහම ඉන්නේ... "

තේව් වදන් ගැලපුවේ තවමත් පුටුවේ අසුන්ගෙන සිටි ඇගේ වත මතට නැඹුරුව ඒ නළල මත ආදරයෙන් සිපුමක් තවරමින්. ඔහුට තුවාලේ වේදනාව ඒ හැටි නොදැනුනේ ඒ හිත ප්‍රීතියෙන් පිරී තිබුණු නිසා. ඉදින් වේදනාවක් නම් දැනේවිද....

" ඔව් නංගි, මූ කියන එක හරි.. ඔයා මේ වෙලාවේ කලබල වෙලා බෑ. දැන් ඉඳන් ඔයා මේ පැටියා ගැනත් හිතන්න ඕනේ. හොඳ ළමයා වගේ නාඩා ඉන්නකෝ. "

ඇගේ හිස මතට අත්ලක් බර කරමින් මිහින් පැවසුවේ හද තුළ උපන් සතුටින්. ඒ තේව්ගෙත් ඇගේත් කැදැල්ලට අලුතින් එකතු වන සාමාජිකයාගේ පුවත ඇසීමෙන්.

" මිස්ටර් තේව්.. එහෙනම් ස්ටේෂන් එකට එන්න කට උත්තරයක් දෙන්න. අපි මුංව අරගෙන යනවා.."

" හරි ඉන්ස්පෙක්ටර්.. මං එන්නම්.. මිහින්වත් එක්කගෙන එන්න ඕනෙද.."

" ඔව් මිස්ට තේව්.., ඩොක්ටර් මිහින්වත් එක්කගෙනම එන්නකෝ... අපි මුන් ටික අරන් යනවා.. ආයෙ මුන්ගෙන් කරදරයක් වෙන එකක් නෑ.. බයවෙන්න එපා. මුන් දෙන්නම අපි කාලයක් තිස්සේ හොය හොය හිටියේ.. දැන් මේ අතටම අහුවෙලා තියෙන එකේ අපේ වැඩේ තවත් ලේසියි.. "

" මුං ගෑණු වෙලාත් පෙනේද කරන වැඩ.. ශික්...!! කා*ල*ක*න්*නි ගෑනු..!! "

පොලිස් අත්අඩංගුවට පත් ශෙරාන් නටාශා හා මැර පිරිස එලෙසින් පොලිස් අත්අඩංගුවට පත්ව රැගෙන යන මොහොතේ අනෙක් සියල්ලන්ගේ අවධානය යොමු වුණේ තේව් දෙසටයි.

" මචං තේව්.. අඩේ උඹේ අතෙන් ටිකක් ලේ යනවා මචං..! අපි යමු බෙහෙත් දාගෙනම ගෙදර යමු..."

" හරි හරි බන්.. ලොකු අවුලක් නෑ.. හිමීට බෙහෙත් දාගන යමු... මං බෑ කිව්වේ නෑනේ. ඒ වගේද බලහන් මගේ හිතේ තියෙන සතුට. මගේ මැණික හින්දා මං ආයෙමත් තාත්තා කෙනෙක් වෙන්න යන්නේ.. "

තේව් කිව්වේ රුධිරය ගලන අත ගැන ඒ හැටි තැකීමක් නැතුව අනෙක් අත අභීගෙ කර වටා දමා ගනිමින්.

" මේ, පිස්සු නෙවෙයි බ*ල්*ලෝ. ඉක්මනට ය*ම*න් බෙහෙත් දාගන්න.. කෝ මෙහාට දි*ය*න් අත මේකෙන් ගැට ගහන්න.."

නෙත් කිව්වේ තමන් ඇදගෙන හිටපු ශර්ට් එක ගලවලා තේව්ගේ අත ආවරණය කරන ගමන්.

" හ්ම් ඔව් නේහ්.. කතා කර කර හිටියා ඇති දැන්වත් යමල්ලා.. කෝ සුදු නංගි, ඔයත් හිමින් නැගිටින්න... අමාරුවක් නෑ නේද. කෝ බලන්න තුවාල එහෙම නෑනෙ.. කලබල නොවී ඉන්න ඕන හරිද.. තේව්, යමං දැන්වත් පරක්කු නැතුව.. ඔහොම්ම යන ගමන් හොස්පිටල් එකට දාමු අභියො.. "

මිහින්ගෙ වදන් එක්කම පුටුවේ අසුන්ගෙන හිටපු අකීව අභී තමන්ගේ ගතට වාරු කරගනිද්දී තේව් නෙත්ගේ කරට අත දාගෙන පැරණි අබලන් වූ නිවසින් පිටතට ඇදුනේ පෙරදී ඇයව සොයා පැමිණි ගමනේදී නොතිබුණු අමුතුම ප්‍රීතියකින් . ඒ බව ඔහුගේ මුව දුටු ඕනෑම අයකුට හොඳින්ම වැටහුණා. නෙත් එක්කම තම මෝටර් රථය තිබෙන තැනට ආව කොල්ලා ඔහුට පිටුපසින් අභීගේ ගතට වාරුවී පැමිණ අකී මෝටර් රථයට ගොඩ වැදුණු පසු ඇය අසලින්ම අසුන් ගත්තේ ඇගේ හිස තම පපුවට වාරු කරගෙන. මිහින් රථයේ ඉදිරිපස රියදුරු අසුනට ගොඩ වෙද්දී අභී නෙත් දෙදෙනා අනෙක් රථයට නැගී රෝහල බලා පිට වුණේ හදවත් වලට මද සහනයක් දැනෙද්දී.

" අකී... මැණික.. "

" ම්ම්.. "

" කෝ ඉතින්, දැන් ඇති ඔය හීල්ලුවා.. මේ ඇස්වල ආයෙමත් කඳුළු තියෙන්න බෑ හරිද..."

තම පපුවට වරු කරගෙන සිටි ඇගේ හිස් මුදුනත වරින්වර සිප ගනිමින් ඔහු වදන් ගැළපුවේ තුවාලය වුණු අත්ලෙන් දැනෙන වේදනාවද යටපත් කරගනිමින්. ඔහු ඒ බවක් තම මුවෙන් හෝ නොපෙන්වූයේ ඈ බිය වන බව දන්නා නිසාමයි. මිනිත්තු පහළොවක් පමණ ගතවෙද්දී ඔවුන් රැගත් මෝටර් රථය රෝහල් භූමියේ නතර වුණේ ඇගේ හදට මද සහනයක් ලැබෙද්දී. එතැන් පටන් ඔහු යළිත් ප්‍රතිකාර ලබා පැමිණෙන තුරුම ඈ පිටතට වී රැඳී උන්නේ නොසන්සුන්වයි.

" හ්ම්ම් දැන් ඉතින් යමල්ලා.. තුවාල ටිකක් ගැඹුරට තියෙනවා බං.. ඒත් ඉතින් උඹට ඇඩ්මිට් වෙලා ඉන්න බැහැම කියනවනේ.. හැබැයි පුතෝ, බෙහෙත් ටික වෙලාවට ගන්න ඕන හරිද..."

" අපෝ..හරි හරි බං.. යමල්ලකො දැන්වත් ගෙදර..."

මිහින්ගේ වදන් වලට තේව් පිළිතුරු දුන්නේ මදක් වෙහෙසකාරි ස්වරූපයකින්.

" මේ තේව්, ඒක නෙවෙයි.. දැන් මොකද වෙන්නේ පාටි එකේ වැඩේට. ඒක නවත්තමුද..."

" නෑ නෑ අභියා.. එහෙම ඕන්නෑ.. තව රෑ වෙන්න වෙලාව තියෙනවනේ. දැන් ගෙදර ගිහිල්ලා ටිකක් වෙලා ඉඳලා කෙල්ල අවුලක් නැත්නම් මං එක්කන් එන්නම්.. මං හිතන්නේ නෑ ඒ වැඩේ අතරමග නවත්තන්න වෙයි කියලා.. අද දවසෙ වෙච්ච දේවල් එයාට අමතක වෙන්නත් එක්ක ඒක හොඳයි මං හිතන්නේ.."

" ඒක නම් ඇත්ත හැබැයි.. හරි එහෙනම්, වෙන විදිහක් බලලා හිමීට කෝල් එකක් දාහන්.."

රෝහලේ සිට වික්‍රමබාහු නිවසට එනතුරුත් අකී නම් උන්නේ තද නින්දක. ඉදින් මොවුන් කතා වන කිසිවක් ඇගේ සවන් ගැටුණේ නෑ. ඒ වෙනුවට ඇය උන්නේ තම සැමියාගේ තුරුලට වී සුව නින්දකයි.

" මැණික, කෝ යංකො ගෙට. ගිහින් තව ටිකක් නිදාගමු ම්ම්.. "

" හ්ම්ම්... "

මෝටර් රථයෙන් ඔහුත් සමග බැසගත් අකී නිවස තුළට පැමිණෙත්ම රථයේ හඬ ඇසී නදී මහත්මියද කඳුළු පිරි දෑසින් ඉදිරියට දුවගෙන ආවා. ඒ විතරක් නෙවෙයි රුහීද නිවස ඉදිරියට පැමිණියේ තම මිතුරිය සුවෙන්දැයි දැන ගැනීමටයි. එහෙත් දුර තියාම තේව්ගෙ දෙනෙත් තුළින් ලැබුණු සංඥාව තේරුම් ගත් ඔවුන් කඳුළු පිසලමින් සාමාන්‍ය ලෙස හැසිරුණේ ඇයට කිසිදු වෙනසක් නොදැනෙන ලෙසයි. ඔහුට අවැසි වූයේ ඒ පිළිබඳ මතකය පවා නැවත අලුත් කරදී නැවත නැවතත් ඇගේ මනසට බලපෑමක් ඇති නොවීමටයි. තම කුටිය වෙත පැමිණි ඈ සයනය වෙත ගොස් වැතිරුණේ සයනය අනික් පසින් ඔහුද පැමිණ කොට්ටය මත හිස තියා ගනිද්දී. ඇයද ඔහු අසලටම ලංව ඒ තුරුලේම යළිත් නින්දට වැටුනේ ඔහුගේ දෙඇස් ද කෙමෙන් කෙමෙන් වැසී යද්දී.

මේ අතරතුර පහළ මහලේ අකීගෙ මව්පියන් මෙන්ම තේව්ගේ මව්පියන් සහ මිහින් අභී, නෙත් වූයේ සංවාදයකයි.

" එතකොට දැන් හවස පොලිසියට යන්නත් ඕනෙ නේද. ඒ කියන්නේ පාටි එකේ වැඩේ නවත්වනවාද අභී පුතා.. "

" නෑ තාත්තේ.. තේව් කියනවා කෙල්ල හිමින් සැරේ එක්කගෙන එන්නම්ලූ.. අද කලබල වෙලා ඉන්නේ එකේ ඒවා පොඩ්ඩක් අකාමකා වෙලා යයිනේ කියලා.. ඒකත් ඇත්තනේ.. අනික ඉතින් නංගි දැන් ප්‍රෙග්නට් නිසා ඒ සිද්ධිය අමතක වෙන එක හොඳයි..."

සනත් මහතාගේ පැනයට අභී පිළිතුරු දුන්නේ හැමෝගෙම අවධානය ඔහු වෙත ලබා ගනිමින්.

" අනේ, දෙයියන්ගේ පිහිටයි මගෙ දරුවෝ දෙන්නට.. කොහොමින් කොහොම හරි කාටවත් ලොකු කරදරයක් නොවී බේරුනානේ. අනේ ඉතිං, ආයෙමත් මේ ගෙදර කිරි සුවඳින් පිරෙන්න යන්නේ.. නේද ප්‍රියා නංගී..."

" අනේ ඔව් අක්කේ.. මේ ගැන කියද්දි මට දැනෙන සතුට වචන කරගන්න බෑ. මේ පවුල මේ විදිහට ටිකෙන් ටික සම්පූර්ණ වෙද්දි මගේ හිතේ කාලෙකට කලින් තිබුණු බර නිදහස් වෙලා යනවා. තවදුරටත් අපෙන් කියලා මහ ලොකු උපදෙස් එයාලට ඕන නෑ.. ඒ දෙන්නා දැන් ජීවිතේ ගැන හොඳින් අවබෝධ කරගෙන ඉන්නේ.. මේ දැනෙන සතුට වචන කරගන්න බෑ. හිතට මාර සැහැල්ලුවක් දැනෙනවා... "

නදී මහත්මියගේ කතාවට අකීගේ මව ප්‍රියන්මදා මහත්මියද අත් වැල් සැපයූවේ දෑස් වලට ඉනූ සතුටු කඳුළු පිසලමින්. එපමණක් නොව සනත් මහතා සහ සේනක මහතා ද නිහඬවම නමුත් මුව කොනකට ඈඳගත් ආඩම්බරකාර සිනහවකින් හදවත් තුළින්ම සතුටු වුණේ අකීටත් තේව්ටත් ආශිර්වාද කරන අතරේ. සියල්ලන්ම එලෙස සතුටු සාමීචියෙහි යෙදී පිටව යන්නට වුණේ යළිත් රාත්‍රී කාලයේ හමුවන බලාපොරොත්තු ඇතිවයි.

✥✥✥✥✥✥✥✥✥✥✥✥✥✥✥✥✥✥✥✥✥

කාලය බිඳෙන් බිඳ ගෙවී ගොස් නොදැනීම රාත්‍රී කාලය ද එළඹියේ ඒ වන විටත් රාත්‍රී හත ලෙස තේව්ගෙ දුරකථන තිරය මත සටහන් වෙද්දී. ඔහු උන්නේ තමාගේ මෝටර් රථයේ පිටුපස අසුනට බරවයි. ඔහුගේ එක් අතක් පැටලී තිබුණේ එහා පස අසුනේ සිටි ආදර බිරිඳ අකීගෙ අතක පැටලිලා. පුංචි දෝණි මෙයිලි බබාත් අම්මිගේ උකුලට වෙලා මාවත දෙපස දර්ශනය වන දෑ පිළිබඳ විමසිල්ලෙන් බලන්න ගත්තේ විටෙක ඒ ඇස් බෝල කරමින් තවත් විටෙක ගිරවෙක් මෙන් කියවමින්. අකී වගේම තේව්ත් ඒ දිහා බලන් හිටියේ දිලිසෙන ඇස් වලින් හරිම ආශාවෙන්.

" මැණික.. අමාරුවක් නෑ නේද ම්ම්.. ඔයා, ප්‍රශ්නයක් නෑ යමු කිව්ව නිසයි මේ යන්නේ..."

" නෑ නෑ තේව්.. අපහසුවක් නෑ.. ඒත් ඔයා කිව්වේ නෑනේ මේ කොහෙද යන්නේ කියලා.."

" අපේ ක්ලාස් එකේ හිටපු කොල්ලෙක් අද එන්ගේඡ් වෙනවා මැණික.. ඉතින් ඒකට නොයා බෑනේ.. ඔයා නැතුව යන්න බැරි හින්දයි මං යන්ද කියලා ඇහුවේ..."

තේව් පිළිතුරු දුන්නේ මුවගේ මද සිනාවක් රඳවාගෙනයි.

" අම්මෝ නංගි.. උඹත් නිකං පොලිසියෙන් වගේනෙ ප්‍රශ්න අහන්නේ. ඒකට අපේ නඳූ.. කාගේ හරි කමක් නෑ පාටියක් තියේ යං කිව්වා නම් ප්‍රශ්න ඇහිල්ලක් නෑ එවලෙම හරි යමු කියයි..."

ඉදිරිපස රියදුරු අසුනේ සිටි නෙත් කිව්වේ ඉදිරියේ ඇති කණ්ණාඩිය තුළින් අකී දිහාවට බැල්මක් හෙළන අතරේ.

" හරි හරි අයියෝ.. මං ඉතිං නිකං ඇහුවේ.."

කතාබස් මැදම මෝටර් රථය තරු පන්තියේ සුඛෝපභෝගී හෝටල් පරිශ්‍රයක් තුළට ඇතුළු වූයේ එහි ඒ වන විටත් විශාල පිරිසක් රැස්ව සිටිද්දී. රථයෙන් බැසගත් තේව් පුංචි දෝණිව වඩාගෙන අකීගෙ උරහිස වටා අතක් දමා ගත්තේ තුවාලයේ නොවැදෙන ලෙසට හරිම පරිස්සමෙන්. තුන්දෙනත් එක්ක හිමින් සීරුවට හෝටල් පරිශ්‍රයේ උත්සව ශාලාවේ පිවිසුමෙන් ඇතුළට පැමිණියේ සිනාමුසු මුහුණින්. ඒ වන විටත් එහි රැස්ව සිටි සියල්ලන්ගේම අවධානය දොරටුවෙන් ඇතුල් වන රෝස පැහැති අලංකාර දිගු ගවුමකින් ගත සරසා ගත් යුවතියගේත් සුදු පැහැති යුරෝපීය ඇඳුම් කට්ටලයකින් හැඩවුණු ඔහුගේත් ඔහුගේ අතෙහි උන් රෝස පැහැය හා සුදු පැහැය මුසු කුඩා ගවුමකින් සැරසී සිටි පුංචි සුරංගනාවියගේත් අසල නතර වුණේ හැම කෙනෙක්ගෙම හදවත් වලටත් රහසින්මයි. මේ වෙද්දිත් හෝල් එක ඇතුලේ අකීගේ මවුපියන්, තේව්ගේ මව්පියන්, මිතුරන් , ඥාති හිතමිත්‍රාදීන් ඇතුළු විශල් පිරිසක් මෙන්ම ව්‍යාපාර ලොවේ බලවතුන් රැසක් ද රැස්ව සිටියා. උත්සව ශාලාවට ඇතුළු වී මිනිත්තු කිහිපයක් ගත වූ තැන මුළු ශාලාවම අඳුරෙන් වෙලා ගන්නේ කිසිවක් නොපෙනී යද්දී. ඒත් එක්කම කිසිවෙකුගේ හාවක් හූවක් නොමැති වෙද්දී අකී තමන් අසලම හිටපු තේව් හෙව්වත් ඔහු ද ළඟ නැති වෙද්දී කෙල්ල ටිකක් කලබල උනත් බයක් නම් දැනුනේ නෑ. ඒ වෙනුවට හිතේ ඇති වුණේ කුතුහලයක්. ඒ කුතුහලෙන්ම අඳුරේ දෑස් එහා මෙහා යවද්දීමයි එක්වරම මුළු ශාලාවම යලිත් විදුලි බුබුළු වලින් ආලෝකමත් වෙන්නේ. ඒ මොහොතේම තමාගේ ඉදිරිපස දිස්වන දසුන දුටු ඇගේ දෑස්වලට කඳුළු එන්නේ හදවතට දැනුනු ස්නේහබර හැඟුමන් නිසාමයි.

" happy birthday මැණික... love you so much.. "

" happy birthday අම්මී.. ආදලෙයි ගොදාලියක්... "

තමාගේ ඉදිරියේ දණක් නවාගෙන රතු රෝස මල් පොකුරක් දිගු කරගෙන හිටපු තේව් දිහා වගේම තාත්ති ළඟම හිටගෙන තවත් ලස්සන පුංචි මල් කළඹක් අතේ තියාගෙන හිටපු පුංචි පැංචිය දිහා අකී බැලුවෙම ඇස් වල කඳුළු පුරවගෙන.. ඒත් එක්කම ඒ මල් තමන්ගේ අත් දෙකට ගනිද්දිමයි ඇයට හිතන්නවත් වෙලාවක් නොතියා ඈ ළඟින්ම දණක් නවාගෙන හිටපු තේව්ගේ අතක් ඇගේ බඳ හරහා පැටලෙන්නේ. ඒ විතරක්ම නෙවෙයි ඒ රත් පැහැති පිරිමි දෙතොල් ඇගේ කුස මත තවරන්නෙ ඇගේ ඇස් අගින් කඳුලක් පල්ලම් බහිද්දී. ඒත් එක්කම පුංචි දුවව තමන්ගේ අතට තේව් වඩා ගනිද්දිම පුංචි පැටියත් අකීගේ අනික් පසින් වැළඳගෙන හරිම ආදරෙන් ඒ පුංචි තොල්වලින් කුස මත සිපුමක් තවරන්නේ හැමෝගෙම ඇස් ඒ දිහාවටම යොමුවෙද්දි. ඉදින් මේ දැනෙන සෙනෙහසට ආදරේට ඇගේ ලයට දැනෙන හැඟුමන් විස්තර කළ නොහැකියි. ඒ හැඟුමන් වදනින් පිට නොකළ ඈ ඒවා පෙන්වන්නට වූයේ ක්‍රියාවෙනුයි. ඒ, මඳක් ඉදිරිපසට නැඹුරු වී තම කුස මත මුව හොවාගෙන ඉන්න ඔහුගේත් ඉන්පසුව පුංචි මැණිකගේත් හිස් මුදුනට දෙතොල් තැවරුවේ හදවත පුරාම අරක් ගෙන තිබුණු ස්නේහයෙන්. ඒ දෙස බලා සිටි සැමගේම දෑස් අග කඳුළින් සිත්තම් කරන්නට ඒ සිදුවීම සමත් වන්නේ එය එතරම්ම සෙනෙහෙබර, සංවේදී, හදවත්වලට දැනෙන ආදරණීය මොහොතක් වූ නිසාමයි.

" හරි හරි, ආලෙන් වෙළිලා හිටියා ඇති.. බණ්ඩි අම්මි.., congratulations මැණික අලුත් පෝස්ට් එකටත් එක්කම.. හැබැයි ඉතින් දැන් නම් තියෙන්නේ කේක් බඩගින්නක් තමා.. ඒ හින්දා කේක් කාලාම ඉමු නේ දැන්වත්..."

නෙත්ගේ කතාවත් එක්ක හෝල් එක පුරාම හිනා හඬ පැතිර යද්දී තේව් අකීව එක්කගෙන ආවේ හෝල් එක මැද තිබුණු තරමක් විශාල කේක් එක ලඟට.. කෙල්ල කේක් එක කපලා හැමෝමත් එක්කම සතුටු වෙද්දි හැමෝගෙම ආශිර්වාදය සුබ පැතුම් ලබද්දී පුංචි පැංචි නම් හිටියේ වෙනම ලෝකෙක. නිදහසේ එයාගේම ලෝකෙක ලස්සන මල් සැරසිලි, පාට පාට එළි එක්ක පිරිස මැද්දේ පුංචි පැටියා දුවන්න ගත්තේ හරියට බෝනික්කෙක් වගේ. ඉතින් මේ ලස්සන සිදුවීම දිහා බලාගෙන හිටියේ එක්කෙනෙක් දෙන්නෙක් නම් නෙවෙයි. හැමෝගෙම ඇස් නැවතිලා තිබුණේ පුංචි පැටියා ගාවමයි..

" මේ, කෑම ටික නම් සුපිරි බං තේව්... කාලා වැඩිකමට හුස්ම ගන්නත් බෑ යකෝ.. "

" චී...!! මොනාද අභී කියන්නේ මේ.. මෙයත් දැන් අන්තිමයි.. කාට හරි ඇහුනොත් ලැජ්ජාවේ බෑ අනේ.. "

" ආ.. හරි මගුලක්නෙ බං.. කෑවා කිව්වහම මොකද.. මල විකාර... මේ, ඒක නෙවෙයි මැණික.. එනවා කිස් එකක් දෙන්න.. "

" අනේ මේ අභී.., ඔයා අද හොඳටම ඩ්‍රින්ක්ස් අරගෙන වැඩියි වගේ... "

" හරි හරි වස්තු.. මන් ඉතින් මගේ මස්සිනා ආයෙම තාත්තා කෙනෙක් වෙන්න යනවා කියන ආරංචිය හින්දා සතුටට පොඩ්ඩක් වැඩිපුර ගත්තා.. සතුටු නැද්ද කියන්නකෝ ඉතින්.. ඌට දෝණි ලැබෙන්න ඉද්දිවත් අකී ගාව ඉන්න බැරි වුණා.. හැබැයි ඉතින් ඌ මේ පාර කෙල්ල ගාවින් හෙලවෙන එකක් නැතිවෙයි.. ඔයාට කියන්න රුහී පොර ඉන්නෙ මාරම සතුටින්.. ඌ විදෙව්වාටත් එක්කම හරියන්න දැන් ජීවිතේ සතුටින් විඳිනවා.. ඉතින් ඒක නෙවේද වෙන්න ඕන.. ඉතින් මට මාරම සතුටුයි බං.. "

අභී කතා කරන දිහා රුහී බලන් හිටියේ හරිම ආශාවෙන්. ඒ, මේ වගේ ලස්සන හදවතක් තියෙන යාළුවෙක් තමන්ගේ අයියට ඉන්න එක වගේම මේ වගේ ලස්සන හදවතක් තියෙන කෙනෙක් තමන්ගෙ හස්බන්ඩ් වුණු එක ගැන සතුටින්.. තව තවත් අභී ගැන රුහීට ආදරේ හිතුණා.. ඉතින් ආදරේ නොහිතෙයිද මේ වගේ ලස්සන හදවතක් තියෙද්දි...

මේ විදිහට හැමෝම හිටියේ සාදයේ සිරි අසිරි විඳිමින් තමන්ගේ ලෝකවල තනිවෙලා. කෑම බීම, සංගීත නාද රටා, නර්තන මේ හැමදේම එක්ක ඒ රාත්‍රිය ලස්සන වෙද්දි තේව් නම් හිටියේ නිදියගෙන හිටපු පුංචි මැණිකව උකුලේ තියාගෙන අනෙක් පසින් තමන්ගේ පණ, තමන්ගේ ආදරණීය බිරිඳව පපුවට තුරුල් කරගෙන. කොල්ලා හිටියේ අකීට ටිකක් රෙස්ට් කරන්න කියලා අර ගත්තු රූම් එකේ බැල්කනියට වෙලා. බැල්කනියේ තිබුණු සෝපා එකට වෙලා රෑ අහස දිහා බලාගෙන හිටිය කොල්ලගේ දුඹුරු ඇස් දිළිසෙන්න ගත්තේ හරියට අහසේ තියෙන තරු කැට වගේ. ඒ ඇස්වල තියෙන හැඟීම් අකී කියවන්න ගත්තෙ හරිම ආශාවෙන්. ඒ පිරිමි පපුවට තුරුල් වෙලා හිස ඉහළට හරවගෙන කෙල්ල බලන් හිටියේ අහස දිහා බලන් ඉන්න තේව්ගෙ මූණ දිහා. ඒ පිරිමි ආත්මය තමන්ගේ දිවිය හරි ලස්සනට පාට කරපු විදිහ මතක් වෙද්දී කෙල්ලගේ පපුවේ තියෙන ආදරේ දෝරෙ ගලන්නේ වචනයෙන් කියන්න බැරි තරමට. මේ හැඟීමත් එක්කම ඒ සිනිඳු දෙතොල් ඔහුගේ පපුවේ තැවරුවේ ඔහුත් පෙරළා ඔහුගේ රතු දෙතොල් ඇගේ හිස් මුදුනේ තවරද්දි. මේ ඔහු අද දවසේ ඒ මුව සිප ගත් කී වෙනි වතාවද යන්න ඇයටත් ඔහුටත් මතකයේ නොමැති තරම්. ඒ තරම් වාර ගණනක් අද ඇයව ඔහු ආදරෙන් සිප ගත්තා.. මේ වෙද්දී ඔහුගේ පපුවේ තිබුණු හැඟීම් ගොන්න මහමෙර තරම් උසයි. ඉතින් සතුටු කඳුළු ගුලිවුණු දුඹුරු ඇස් වලින් කොල්ලා බැලුවේ තමන්ගේ තුරුලෙ ඉන්න අකීගේ දිලිසෙන ලස්සන ඇස් දිහා.

" මගේ පණ.. ආදරෙයි දෙයියෝ.. මේ පපුවේ තියෙන දේවල් කියාගන්න මට වචන නෑ.. ...මේ ඇස්වලින් වැටෙන්නේ සතුටු කඳුළු... ඒ මගේ ආදරේ... මට.. මට තේරෙන්නේ නෑ මැණික.. කියන්න බැරි තරම් සතුටුයි.. මගේ මැණික ආයෙම වතාවක් මාව තාත්තා කෙනෙක් කළා.. මට එදා බැරි වුණා උඹේ ළඟින්ම ඉන්න.. හැබැයි මේ වතාවේ මං උඹව මගේ ඇස් මායිමේම තියන් බලා ගන්නවා හීරීමක්වත් වෙන්න නොදී.. මං හරි ආදරෙයි මැණික උඹට... ඒ විතරක් නෙවෙයි, මේ පුංචි බෝනික්කිට වගේම මේ එන්න ඉන්න තාත්ති වගේම හැන්ඩ්සම් අපේ පුංචි කොලු පැටියටත් ගොඩක් ආදරෙයි..."

ඔහුගේ මුවින් පිට වුණේ ඒ වදන්ම පමණක් නොවේ... ඒ ඔහුගේ ලය පත්ලේ නිදන්ව තිබුණු ස්නේහය ආදරය කැටිවුණු හැඟීමුයි එලෙසින් වදන් බවට පෙරළුණේ...

" මාත් ආදරෙයි මහත්තයෝ.. ඔයාලා තුන්දෙනාටම.. ඒත් මේ ඇස්වල කඳුළු පුරවගන්න එපා.. ඒ ගලන්නෙ සතුටු කඳුළු වුණත් මට ඒක දරාගන්න බෑ.. මම ආදරේ ඒ තරම්ම.. හැම ආත්මෙකම මගේම වෙන්න තේව්.. මේ ආදරේට මං හරි ලෝබයි.. මම තමයි මේ ලෝකේ ඉන්න වාසනාවන්තම වයිෆ්..."

" මමත් මැණික.. මමයි වාසනාවන්ත ඔයාව ලැබෙන්න තරම්.. උඹට ණයයි බං මගේ ජීවිතේට ආවට.. මගේ ජීවිතේ මට මඟහැරිච්ච ලස්සනම හීනෙ හරි ලස්සනට පාට කරේ ඒ හීනෙ හැබෑවක් කරේ ඔයයි මැණික.. ඒ මගහැරුණු හීනේ හැබෑවක් කරපු මගේ හීන කුමාරි ඔයයි... ඉතින් මගෙත් එකම ප්‍රාර්ථනාව හැම භවයකම මේ ආදරේ මගේම වෙන්න කියන එකයි.. ඒක තමයි මගේ එකම හීනයත්.. ආදරෙයි මගෙ පණ..."

ඔහුගේ අතකින් ඇගේ නිකට ඉහළට එසවෙද්දී ඇගේ දෑස් පිය වුණේ ඒ හැඟුමට ඉඩ දීලා වගේ. ඒ රත් පැහැති පිරිමි දෙතොල් අතරට ඇගේ සියුමැලි දෙතොල් මැදිවෙන්නේ ඇගේ එක් අතක් ඔහුගේ පපුතුරෙත් අනෙක් අත ඇගේ කුස මතත් නතර වෙද්දී. ඒ හා සමානවම ඔහුගේ අතක් ඇගේ හිස පිටුපස වගේම අනෙක් අත උකුලේ නිදාන උන්නු පුංචි පැංචිගේ ගත වටා බැඳෙන්නෙ ඒ ආදරණීය පුංචි පවුල වටා බැඳුණු හරි ලස්සන බැම්මක් වගේ. ඉඳින් ඔහුත් ඇයත් සඳකිරණින් නැහැවෙමින් ඒ ප්‍රේමණීය හාදුවේ ඔවුන්ගේ ලොවේ තනිවුණේ අහස් ගැබ උන් සඳවතිය තරු කුමරියන්ද පිරිවරාගෙන සිනාසෙමින් බලා සිටිද්දී....

සමාප්තයි!



මා ආදරණීය සහෘදයෙනි, ඉදින් මේ ඔහුගේත් ඇයගේත් ආදර කතාවේ ආදරණීය අවසානයයි. මෙතැන් පටන් ඔවුන්ගේ කැදැල්ල තව තවත් ආදරයෙන් සෙනෙහසින් පිරෙනු ඇත. තවත් නොබෝ කලක් ඔවුන් සතුටින් සමාදානයෙන් මෙලොවින් සමුගන්නා තුරුම එකට ජීවත්වනවා ඇත. ඔවුන්ගේ ප්‍රේමණිය හීනය නොයෙක් පාටින් පාට කරනවා ඇත.

ඉඳින් සහෘද පාඨකයෙනි, කොටස් විසි අටක් පුරාවට "පිය මනිමු මල් මාවතේ" කතාව සමඟ "සිහින සේයාවි" සමඟ රැඳී සිටි ඔබ සැමට මාගේ හද පිරි ස්තුතිය පුද කරමි...!

මම -

වියළි හදවතට

වහින මල් වැස්ස🍂



✍️- සිහින සේයාවි 🧚
𝒯𝒽𝒶𝓇𝓊𝓀𝒶 𝓈𝑒𝓌𝓌𝒶𝓃𝒹𝒾..