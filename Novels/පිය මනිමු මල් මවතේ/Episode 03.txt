" ඔය පටන් ගත්තා විතරයි මස්සිනා.. තව ඉස්සරහට පුරුෂ හිංසනයේ හොඳම හරිය..."

" මට විතරක් නෙමෙයි... උඹටත් ඉතින් ඒ ටිකම තමයි වෙන්නේ පුතෝ... "

" අභී ඔයා නම් මහා... ඉන්නවකෝ , මම ඕවා මතක තියාගෙන ඉඳලා අවස්ථාව ආවහම පළිගන්නවා හොඳේ..."

රුහි අභි දෙස බලමින් රවන ගමන් කිව්වෙ අබීගෙ මූණ හතරැස් වෙද්දි. මේ වගේ ලස්සන සිදුවීම් හුඟක් මැදින් මෙයාලා කෑම කන්න ගත්තේ හුඟ දවසකින් එළියට එන්නත් බැරි වෙච්ච හින්දයි.

" අභී අයියේ... මේ ඔයාලගේ නංගි එන්නේ කවද්ද අනේ... මට කෙල්ලව බලන්න ආසයි.. "

අකී කෑම කන අතරතුරේම එහෙම ඇහුවේ රුහීත් එයටම තමන්ගේ අදහස එකතු කරද්දී.

" ඒක තමයි.. මටත් බලන්න ආසයි අනේ එයාව.. කොහෙද ඉතින්, වීඩියෝ කෝල් වලින් දැක්කට තාම හැබැහින් දැකලා නෑනේ... "

" හරි හරි ඉවසලා ඉන්නකෝ.. වෙඩින් එක දවස වෙද්දි එයා කොහොම හරි එයි... "

" හ්ම් හ්ම්..... "

හැමෝම කතාව අතරතුරම කෑම කාල ඉවර වෙලා ආයෙමත් නිවස බලා පිටත් වුණේ වෙලාව සවස තුන පහුවෙලා තියෙද්දි. අභීත් රුහිව ඇරලවලා එහෙමම ගෙදර ගියේ ඒ වෙද්දිත් ටිකක් හවස් වෙලා තිබුණු හින්දයි.

" ආත්ති අම්මී... "

" ඔව් මැණික..... "

" මම උයාට තොකෝ දෙනාවෝ..... "

"පුංචි මැණික වාහනයෙන් බැහැලා කෙළින්ම ගේ ඇතුලට දුවගෙන ගියේ තමන්ගේ ආච්චි අම්මා හොයාගෙන. නදීකා මහත්මියත් මේ වෙලාවේ ආලින්දයේ සෝපාවට වෙලා සඟරාවක් බලන ගමන් හිටියේ. පුංචි පැටියගේ සද්දෙටයි ඇය හිස ඔසවලා බැලුවේ.

" අනේ ඉතින්... මගේ මැණික ආච්චිට චොකෝ ගෙනාවද.. මගේ පැටියට විතරයි මාව මතක් උනේ.. උම්මා... "

නදී මහත්මිය පුංචි පැටියාව තමන්ගේ උකුලට අරගෙන ඒ කම්මුලක් ආදරයෙන් සිප ගත්තේ ඇය ගැන දැනුණු සෙනෙහසින්.

" මොනවද අම්මා මෙයා කියන්නේ..... "

අතින් කටින් බඩුමලු කිහිපයකුත් උස්සගෙන ගෙට ආව තේව් ඇහුවේ ඒ පිටිපස්සෙන්ම අකීත් බෑග් කිහිපයක්ම අරගෙන ගෙට ඇතුල් වෙද්දි.

" එයාට විතරනේ මාව මතක් වෙලා තියෙන්නේ... මගේ කෙල්ල මට චොක්ලට් ගෙනල්ලා.. ඒකටත් එක්ක මේ අනිත් තුන්දෙනාට මාව මතක් වත් වුණාද... "

" අම්මේ..! මේ කපටි ආච්චි අම්ම නම්...."

තේව් කිව්වේ තමන්ගේ අම්මා ළඟට වෙලා හිනා වෙවී ඉන්න පුංචි දෝනි දිහාවට බැල්මක් යොමු කරලා.

" මොනවද ළමයිනේ මේ අතින් කටින් උස්සගෙන.. ගෙදර තවම ගෙනාපු බඩු මුට්ටු එහෙමම තියෙනවනේ ළමයි... අනේ මන්දා මේ දෙන්නත්.. කෝ ඔය ටික මට දීලා ඔයාලා ගිහිල්ලා වොෂ් දාගන්න, අකී පුතේ.."

නදී මහත්මියගේ වදන් ඔස්සේ කෙල්ල තමන්ගේ අතේ තිබුණු එළවළු දාපු බෑග් දෙක කිචන් එකේ තියල ඇඳුම් දාපු බෑග් ටික විතරක් අරගෙන කාමරේට ආවේ වෝශ් එකක් දාගන්න හිතාගෙන. ඒත් ඒ වෙද්දිත් කොල්ලා නම් හිටියෙ බාත්රූම් එක ඇතුලේ. ඉතිං අකී තේව් එනකං ගෙදරට කෝල් එකක් ගත්තේ ඊයේ දවසෙත් අම්මට කතා කරන්න බැරි උන නිසයි.

" හෙලෝ... අම්මා....."

" හෙලෝ.. සුදු දුව.. පුතේ කොහොමද ඔයාට...."

" මම හොඳින් අම්මා.. ඊයේ කතා කරන්න බැරිව ගියානේ.. අම්මයි අප්පච්චියි හොඳින් නේද... "

" ඔව් පුතේ. අපිත් හොඳින් ඉන්නවා.. ඔයාලා හැමෝම ඉන්නව නේද හොඳින්..."

" ඔව් අම්මා.. අපිත් හැමෝම හොඳින් ඉන්නවා..."

" කෝ පුතේ, අපේ චූටි මැණික..."

" එයා ඔන්න අම්මත් එක්ක පහලට වෙලා ලොකු කතාවක්.. අද අභී අයියලා එක්ක වෙඩින් එකේ වැඩ වගේකට අපිත් එළියට ගියානේ. දැන් ඉතින් ඒ විස්තර ටික ඔක්කොම අම්මත් එක්ක කියව කියවා ඇති..."

" අනේ... කෙල්ල දකින්නත් ආසයි.. අපි එන්නම් ළඟදිම.. මේ ටිකේම තාත්තට වැඩ වැඩියි. ඉතින් එන්නවත් බැරි උනා පුතේ.. "

" අනේ ඒකට කමක් නෑ අම්මා.. අම්මා මං අම්මට පස්සේ ගන්නද.. මං මේ වොශ් එකක් දාගන්න කියලා හැදුවේ..."

" හරි පුතේ.. බුදු සරණයි පරිස්සමින්..."

" හරි අම්මා.. අම්මටත් බුදු සරණයි පරිස්සමින්..."

කෙල්ල ෆෝන් එක කට් කරේ තේව් බාත්රූම් එකේ ඉඳලා එන සද්දෙ ඇහිලයි. අකී ෆෝන් එකත් අතේ ගුලි කරගෙන කාමරේට ගියේ බැල්කනියෙ දොරත් වහගෙන. කෙල්ල කාමරයට එද්දිත් කොල්ලා නම් ඇඳට වෙලා ලැප් එකක් දිග ඇරගෙන ලොකු වැඩක්. අකී එන සද්දෙ ඇහිලයි තෙව් ඒ දිහා බලලා කතා කරේ . ඒකත් ලැප් එක ඇතුලට ඔලුව ඔබාගෙනම.

" මැණික.. වොෂ් දාගෙන එන්නකෝ. පහලට යමු තේ එකක් බොන්න.. "

" හ්ම් හ්ම්....."

වතුර මල යටට වෙලා අකී විනාඩි විස්සක විතර කාලයක් නා ගත්තෙ ගතේ තෙහෙට්ටු ගතිය මැකිලා යනකං. ඊට පස්සේ ටවල් එකෙන් ඇග පිහිදගෙන අරගෙන ආව ගවුමත් ඇඳන් එළියට ගියේ කොල්ලත් එක්ක පහළට තේ බොන්න යන්න හිතාගෙනයි.

" තේව්.... "

" හ්ම්ම්.... "

" යමුද තේ බොන්න... "

" හරි යං.... "

තේව් අකිත් එක්ක පහළට ආවේ ඇගේ කර වටා අතකුත් දාගෙන. ඒ වෙද්දි චූටි මැණික නම් පහළට වෙලා තව කෙනෙක් එක්ක ලොකු කතාවක හිටියේ.

" අනේ... අයියා ඇවිල්ලා... "

අකී හරි ලස්සනට ඒ පුද්ගලයත් එක්ක හිනා වුණේ ඒ ඇවිත් හිටපු කෙනාත් කෙල්ල දිහා බලලා හරිම සෙනෙහසින් හිනා වෙද්දි.

" සුදු නංගී... ඔන්න අද කට්ටියම රවුමක් දාන්න ගියා කියලා නම් මට ආරංචියි..."

අදාළ තැනැත්තා එහෙම කිව්වේ හිනාවකින් පුංචි දෝනි දිහා බලාගෙන.

" අඩෝහ්.. මිහියා..... මොකෝ උඹ දවස් දෙකකින් විතර ආවෙ නැත්තේ මේ පැත්තේ....."

" එන්න බැරි උනා බං... මං අපේ අම්මත් එක්ක අම්මලගේ ගමේ ගියානේ හදිස්සියේම..."

ඔව් ඔව් ළමයි... ඔයාලා හිතනවා හරි.මේ ඉන්නෙ මිහින් සමරවික්‍රම. අපේ ඩොක්ටර් කොල්ලා. එහෙමත් නැත්නම් අකීට ඒක පාර්ශවිකව ආදරය කරපු අහිංසක පෙම්වතා. දැන් තේව් මිහින් දෙන්නා හොඳම යාළුවෝ. කොල්ලා නිතරම දැන් මෙහෙ යනවා එනවා. ඒ අකීවයි මේ පුංචි මැණිකවයි බලලා යන්න.

ඔව්, අකීව දැන් කොල්ලා තමන්ගේම නංගි විදියටයි සලකන්නේ.. කරන්න අමාරු වැඩක් උනත් කොල්ලා එහෙම හිතන්න පුරුදු වුණා. ඒ අවංක හදවතින්මයි. කොල්ලට පුළුවන් වුණා හිත හදාගන්න. ඒ අකි, පුංචි දූ ,තේව් සතුටෙන් ඉන්නවා දැකලයි. ඉතින් දැන් මේ ඉන්නේ අකීගේ අම්මගේම කුසින් ඉපදුනේ නැති උනාට අකීගෙම අයියා තමයි. තේව් එක්කත් මිහින් දැන් හරිම එකතුයි. ඉතින් ඒ බැඳීමත් දැන් හරිම ලස්සන බැඳීමක්.

" අන්න අන්න කැත වැඩ.. අපෝ බන්.. මේ අපිවත් එක්ක ගියා නම් නරකද ආ.. ඒ පැත්ත අනික ලස්සනයිනෙ බං..."

" ඒකනෙ අයියේ.. මොනාද අප්පාහ්.. අපිවත් එක්ක යන්න තිබුණේ..."

ඒ පාර නම් කට්ටියගෙන්ම මිහින්ට බේරිලා ඉන්න ලැබුණේ නෑ.

" ඒත තමා උයා හලි නෝති මාමී.. හලි නලකයි.. මං තලහයි උයා එත්ත... "

" අනේ දෙයියනේ..! මේන් වැඩක්.... අම්මල තාත්තිලා දුවලා ඔක්කොම එක්ක මගෙ ඔළුව කන්නද හදන්නේ ඒ පාර...."

මිහින් කියවන්න ගත්තෙ තම අත් දෙක හිසේ ගසා ගෙනයි. ඒ පාර නම් තුන්දෙනාටම හිනා ගියා මිහින් ඉන්න විදිහ දැකලා.

" කියල වැඩක් නෑ.. මිහින් අයියා මේ අපිවත් එක්කගෙන ගියා නම් ඔය ගමන මොනවා වෙනවද.. "

" හරි නේ.. ඔයා ආවෙ මදි පාඩුවට හිටිය අනිත් එක්කෙනත්...."

මිහින් කටත් ඇද කරගෙන කිව්වෙ තමන්ගේ ඉදිරිපස අසුනේ ඉඳගත්ත රුහි දිහා බලලා.

" ඇයි දැන් අපි වැරදි දෙයක් කිව්වද... "

අකිත් ඉතින් ගේම අතාරින්න කැමතිම නෑ.

" අම්මේ හරි හරි බං.. මං උඹල ඔක්කොම එක්කගෙන යන්නම් ආයෙ යද්දි... ආ මේ.. අපේ අම්මා මේක දෙන්න කිව්වා.. වැලිතලප වගයක් ඇත්තේ මං හිතන්නේ..."

මිහින්ට ඒ ටික විතරයි කියන්න පුළුවන් වුනේ. ඊට පස්සේ ඉතින් අකී තේව් එක්ක රුහි තුන්දෙනාම වැලිතලප එක බෙදා ගන්න බැරුව කෑගහන්න ගත්තා. මොකද මේ හැමෝම වගේ කැමතිම කෑමක් තමයි වැලිතලප කියන්නේ.

" අපෝ තේව්... ඔය ඇති මට මදි වෙනවා...."

" අනේ අයියා.. කෝ මෙහෙට දෙනවා හලෝ ඕක..."

" අනේ මේ... ඔය ඇති දෙන්නම නවත්තගන්නවකෝ.. මේ ටික මට..."

තේව්ත් ඉතින් වැඩේ අතාරින්න ලෑස්තිම නෑ. මිහින් නම් ඉතින් හිනාවෙවී මේ දිහා බලන් ඉන්නවා.

" අනේ අම්මපා! මේ පොඩි එකා හොඳයිනේ බොල බලාගෙන යද්දි උඹලට වඩා..."

බැරිම තැන මිහින් තමන්ගේ හඬ අවදි කරේ ඒ මොහොතේම ප්‍රධාන දොරටුවෙන් සනත් මහතා නිවස තුළට ඇතුල් වෙද්දී.

" මේ මොකද ළමයි මේ.... ඒකත් හොඳයි හැබැයි.. පුංචි එකා පාඩුවෙ ඉද්දී මෙයාලගේ සද්දේ....."

නදි මහත්මියද තේ බන්දේසිය අරගෙන සාලයට එන ගමන් කිවුවෙ සනත් මහත්තයාගේ මූණටත් හිනාවක් එද්දී. ඒ මේ ගෙදර දැන් නිතරම මෙහෙම හිනාවෙන් පිරිලා තියෙන සතුටටයි.

" ඔහේ ටිකක් කෑ ගහපුදෙන් නෝනේ.. ගෙදර තියෙන පාලු ගතිය බිඳිලවත් යන්නේ නැතෑ.... "

" පාළුව කෙසේ වෙතත් එහා ගෙදර ආන්ටි සිල්වියා ගිරිය කඩාගෙන කෑ ගහයිද දන්නෙ නෑ.. සද්දෙ වැඩියි කියලා.... "

නදී මහත්මිය මතක් කරේ අලුතින්ම එහා ගෙදර පදිංචියට ආව තරමක් වයස කාන්තාවක් වුනු සිල්වියාව මතක් කරලයි. ඇය තරමක් කෝප ගන්නා සුළු චරිතයක් බව මේ වන විට මේ ගෙවුණු මාසයේ කාලය පුරාවට ඔවුන් පමණක් නොව අසල්වාසී සියලු දෙනාම දන්න කරුණක්.

" ඒකත් ඇත්ත හැබැයි....."

" ආ.. අපේ මහත්තයා ඔයත් මේ තේ එක බීලම ඉන්න...."

" ඒකත් හොඳයි තමා..."

එහෙම කියන ගමන්ම සනත් මහත්තයත් ආලින්දේම පුටුවක අසුන්ගෙන නදී මහත්මිය විසින් රැගෙන ආ තේ කෝප්පෙ අතට ගත්තේ අතේ තිබුණු බෑග් එක ස්ටූල් එක මතින් තියලා.

" ඉතින් පුතා... මොකද පහුගිය ටිකේ පේන්න හිටියෙ නැත්තේ..."

" අනේ මන් අම්මත් එක්ක ගමේ ගිහින් එන්න ගියා අංකල්... ඒකයි එන්නවත් බැරි වුනේ මේ පැත්තේ...."

" එහෙමද... මාත් ඒත් මේ අපේ නෝනත් එක්ක කිය කිය හිටියේ මොකද දන්නෑ පේන්නවත් නැත්තෙ කියලා.."

" පුතා.. ඔහොම රෑ කෑමටත් ඉඳලම යන්න දරුවෝ... අම්මටත් එක්කම කෑම එකක් අරගෙනත් යන්න පුළුවන්නේ... "

නදී මහත්මිය විසින් මිහින් වෙත සුවඳ සිනාවක් තිළිණ කරමින් එහෙම කිව්වා.

" අනේ බෑ ආන්ටි... මම යන්නම්.. ගිහින් දැන් පොඩි වැඩක් තියෙනවා.. පස්සෙ කෑම කන්න එන්නම්කෝ.. "

එලෙසින් ඔහු එම යෝජනාව සුහදව ප්‍රතික්ෂේප කළේ කිසිවෙකුගේ සිතක් නොරිදෙන ලෙසිනි.

" මං යන්නම් තේව්... "

ඊට පැයකට පමණ කාලෙකට පස්සේ ඔහු පිටව යන්නයි සූදානම් වුණේ. ඒ වෙලාවේ පුංචි කෙල්ල නම් බිම බලාගෙන හිටියේ මූණ ඇඹුල් කරගෙන. ඒ තරමටම මේ දරුවත් මිහින්ට හරිම එකතුයි. ඒක ලේ බැඳීමක් තරම්ම ශක්තිමත් බැඳීමක් වෙලා අවසන්.

" කොහෙද ඉතිං, කාලා යන්න කිව්වට උඹ කැමති නෑනේ... "

තේව් කිව්වේ නෝක්කාඩුවට වගේ.

" ආ.. ඒක හරි කතාවක්නේ.. ඇයි දැන් වෙනදටත් මම මෙහෙන් කෑම කන්නෙ බං... අද ඇත්තටම මට ලොකු වැඩ වගයක් තියෙනවා තේව්.. හෙට අනිද්දා දිහාට ආයෙ එන්නම්කෝ කෑම කාලම යන්න.. එතකොට හරි නේ..."

" හරි හරි එහෙනම්.. උඹේ කැමැත්තක් මචන්.. එහෙනම් පරිස්සමින් පලයන් කොල්ලෝ..."

" හරි මචං.. සුදු නංගි මම යනවා... රුහී නංගි මම යනවා... අනේ... මේ මොකද මගේ චූටි කෙල්ල මූණ එල්ලගෙන... ..... අනේ මැණික මාමා ආයේ හෙට නැත්නම් අනිද්දට එනවනේ පැටියෝ... ම්ම්.... "

" පොමිත්...... "

පුංචි මැණික ඒක කිව්වේ කොල්ලගේ පැත්තට ඒ පුංචි අතක් දිගු කරලා. ඒකට නම් මිහින්ගේ මූණ ලස්සන හිනාවකින් පිරුණා. ඒ හිනාවෙන්ම ඒ පුංචි කම්මුලක් සිපගන ඔහු කතා කරන්න ගත්තා.

" ප්‍රොමිස් මැණික... අනිවාර්යෙන්ම මාමා එනවා මේ පුංචි සුරඟන පැටික්කිව බලන්න.. සත්තයි.. උම්ම්ම්මාහ්... "

