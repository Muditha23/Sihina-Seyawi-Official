මිනිත්තුවක පමණ දීර්ඝ හාදුවකින් අනතුරුව ඇගේ නළලතින් තම දෙතොල් ඉවතට ගත් මිහින් දිලිසෙන දෙනෙත් යුගවලින් ඇයගේ කෝළයෙන් බරවුණු වත දෙසට බැල්මක් හෙලමින් වදන් ගැලපුවේ ඇය නම් එයට යන්ත්‍රානුසාරයෙන් මෙන් හිස සොලවද්දී.

" දැන්වත් අපි යමුද.... ම්ම්..... "

ඉදින් ඇයට කිවයුත්තේ කුමක් ද යන්න හෝ කල්පනාවක් නොමැත. ඒ නිසාමයි හිස සොලවා පමණක් නිහඬ වූයේ. මේ මොහොතේ ඇය පසු වූයේ හරි හැටි කල්පනාවකින් නම් නොවේ. ඒ බව ඔහුට ද හොඳින්ම වැටහුනා. ඒ නිසාමයි තවමත් පෙර ලෙසම විලියෙන් මුව රත් පැහැයට හරවාගෙන බිම බලාන සිටි ඇය වත දෙස ඔහු උවමනාවෙන් බලා හිටියේ. ඇගේ කල්පනාව දුරක ඉගිල ගොස් ඇති බව මිහින්ටද හොඳින්ම වැටහුනා.

ඒ හේතුවෙන්මයි කොල්ලා මිනූගේ අතකින් අල්ලගෙනම ඇගේ කුටියෙන් පිටවුණේ. හරි හැටි මේ සිදුවන්නේ කුමක්දැයි සිතා ගැනීමට බැරිව ඇය උන්නේ හීන ලෝකෙක පාවෙනවා වැනි හැඟීමකයි. මිහින් ඇගේ අතකින් අල්ලාගෙන ඉදිරියෙන් ගමන් කරද්දී මිනූ ඒ පසු පසින් ඇදී ගියේ ඔහුගේත් ඇගේත් එකට පැටලී ඇති දෑත් දෙසටත් තමාට පිටුපා ඉදිරියෙන් පියවර තබන ඔහු දෙසටත් වරින් වර බැලුම් හෙලමින්. මේ අපූරු දසුන රෝහලේ සේවයේ නියතු බොහෝ දෙනකුගේ කතාබහට ලක් වීමටද එතරම් වේලාවක් ගත වූයේ නැහැ. ඒ අතර මිහින් ගැන බලාපොරොත්තු තබාගෙන සිටි ඔහුට ඇලුම් කළ තරුණ වෛද්‍යවරියන් මෙන්ම හෙදියන් ද වූවා. එපමණක් නොව සේවයට පැමිණි පළමු දිනය වුවද මිනූ වෙතට ද පිරිමි ආකර්ෂණයෙන් අඩුවක් නොවූවා. තරුණ වෛද්‍යවරුන් කිහිප දෙනෙක්ම ඈ පිළිබඳ විශේෂත්වයක් දැක්වීම එයට හේතු වුණා. ඒ අතරින් කිහිප දෙනෙක්ගේම දෙනෙත් වලට මේ සිද්ධිය හසු වුණේ ඔවුන්ගේ මුහුණු නම් අඳුරු වළාවකින් වැහිලා යද්දී.

" මොකද කියන්නේ... මංම වාඩිකරවන්නද ම්ම්... "

වාහන අංගනයේ නවතා තිබූ තම මෝටර් රථය අසලට පැමිණි මිහින් එහි ද්වාරය විවර කරමින් එහෙම කිව්වේ ලස්සන හිනාවකින්. ඒ වදන් එක්කම ලැජ්ජාශීලීව දෙතොල් එකිනෙක හපාගෙන හිනා වුනු කෙල්ල මිහින් ඇරලා දීපු දොරෙන් රථයට නැග්ගේ ඔහුත් අනෙක් පසින් රියදුරු අසුන වෙත පැමිණෙද්දී.

" මොකෝ කතාවක් නැත්තේ ම්ම්.. පුංචි දොස්තර නෝනා දැකපු මුල්ම දවස නම් හැබැයි ඔහොම නෑ.. ඉවරයක් නැතුව කියෙව්වා.. ඒකටත් එක්ක දැන්.. අනේ මන්ද ගොළු වෙලාද කියල... "

කාර් එක ඉදිරියට පදවාගෙන මද දුරක් පැමිණි මිහින් කතා කරන්න ගත්තේ මිනූ නම් නිහඩව කල් ගෙවද්දී..

" අනේ.. එහෙම නෑ.. "

" නැත්තෙමත් නෑනේ... වෙනදට ඔහොම ගොළු වෙලා ඉන්නේ නෑනේ... "

එයට පිළිතුරු දෙනවා වෙනුවට ඔහු දෙසට බැල්මක් හෙලූ මිනු ලා සිනාවක් තිළිණ කරමින් තම උකුල මත තිබුණු දෑත් මතටම දෑස යොමු කළේ වැඩිවෙලාවක් ඒ පිරිමි දෙනෙත් අතරේ තනිවෙන්න කෝලකමින්. ඒ බව ඇගේ මුවේ ඇඳුනු භාව ප්‍රකාශනයන්ගෙන් ඔහුද මනාව වටහා ගත්තා. ඈ දෙසට විටින් විට බැල්මන් හෙලමින් ඔහු ඇගේ නිවස තෙක්ම රථය පදවා ගෙන ආවේ අමුතුම හැඟුමන් ගොන්නක් හිත පත්ලේ නලියද්දි.

" මං යනවා එහෙනම්.. උදේම ලෑස්ති වෙන්න.. මං ගන්න එනවා... "

ගේ මිදුලෙහි රථය නවතා ඔහු පැවසුවේ ඈ හිස ඔසවා ඔහුගේ දෑස් දෙසම එක එල්ලේ බලද්දී.

" අනේ... තේ එකක්වත් නොබී යනවද.. "

" දැන් බෑ වගේ.. මං යන්නම්.. ටිකක් මහන්සි අද... "

" හ්ම්... එහෙනම් පරිස්සමෙන් යන්න අයියේ.... බුදු සරණයි... "

ඉදින් ඒ වදන් වලින් ඔහුගේ දෑස් යලිත් ඇගේ මුව පුරා එහෙ මෙහෙ හරි කලබලයෙන් සක්මන් කරන්න ගත්තේ ඒ පිරිමි දෑස් වලට ලාවට කඳුළු උනද්දි. ඇස් පිය සලමින් කඳුළු බිඳු සඟවා ගත් ඔහු මද වෙලාවකට පසුව වදන් ගැලපුවේ අමාරුවෙන් කෙල පිඩක් ගිලිමිනුයි.

" හ්ම්ම්... ඔයත් පරිස්සමෙන් ඉන්න.. මං ගිහින් එන්නම්.. මතකනේ, උදේට මං එනවා.. "

" හරි අයියේ.. මං ලෑස්ති වෙලා ඉන්නම්.. මේ.. හිමින් යන්න හොඳද.... "

ඒ වදන්වලට හිස වනා ප්‍රතිචාර දැක්වූ මිහින් යළිත් තම රථය පණ ගන්වා ගෙන ඇගේ නිවසින් පිට වූයේ මිනු ද තම නිවස තුළට ඇතුල් වෙද්දී.

" අනේ පුතේ... !! අර දරුවා ගියාද.. අඩුම කොල්ලට තේ එකක්වත් දුන්නේ නෑනේ ළමයෝ... "

ඉදිරිපස දොරටුව දෙසට ඇවිද ආ මිනූගෙත් අභීගෙත් මවුතුමිය, ඉන්දු මහත්මිය එසේ පැවසුවේ මදක් කනස්සල්ලෙන්.

" නංගී... මොනවද හලෝ.. ඌට එහෙම්මම යන්න දුන්නද.. යකෝ, ගෙටවත් අඬ ගැහුවේ නැද්ද.. "

" පිස්සුද අනේ.. මං අඬගැහුවා. එයාට මහන්සියි කියලා ගියේ.. අම්මා බලන්නකෝ, මිහින් අයියට තියෙන ආදරේ.. අම්මා මං ගැනවත් ඔච්චර වද වෙන්නේ නැතුව ඇති... "

" එහෙම තමයි ළමයෝ... ඒ දරුවා කොච්චර හොඳ දරුවෙක්ද... "

" අනේ ද කියන්නේ අම්මේ.. මේ කැහුට්ටි නම් හිටියට වැඩක් නෑ.. ඒ වගේද අර රත්තරන් ටිකට ඉන්න කොල්ලාහ්... "

" අයියා මේහ්.. ! ඔහොම ඉන්නවා..! මැට්ටා..!! හරිම නරකයි.. මම කැහුට්ටි නෙවෙයි හරිද.. තවුසේ තමයි හලෝ කැහිබෙල්ලා... "

" හිහ්... ! ඒ මොකාද ඕයි ඒ.. ඒකා කුරුල්ලෙක් නේ... අවුලක් නෑ ඉතින්, මම නම් කොහොමත් ඉන්නේ කුරුල්ලා වගේ නේ.. නේද මැණික... "

ආලින්දය පුරාවට මිනූගේ ප්‍රහාරවලින් බේරෙන්න දුවපු අභී නතර වුණේ කිචන් එකට වෙලා තේ හදන ගමන් හිටිය රුහීගේ පිටුපසින් හිටගෙනයි. මිනූත් තමන්ගේ අත්බෑගය සෝපාවට දාලා කිචන් එක පැත්තට දුවගෙන ආවේ අභී නම් රුහීට තවත් මුවා වෙද්දි.

" අනේ මේ... අභි අයින් වෙන්නකෝ.. මාව අල්ල ගන්න එපා ඕවට ඔන්න.. කුරුල්ලෙක් වගේ නම් පේන්නේ නෑ මට.. උනහපුළුවෙක් වගේ කියලවත් කිව්වා නම් පිළිගත්ත හැකි... "

" මේ ගෑනි යකෝ.. ! පෙනේද නෑනාව ලොකු වෙච්ච තරමක්.. පුහ්... තොපි දෙන්න ඕන ඉලව්වක් කොර ගනිල්ලා.. මං යනවා තේව්ලාගේ ගෙදරවත්.. ඇයි යකෝ.. මුං මෙහෙ සන්ධානගත වෙලා නෑනලා නෑනලා එකතුවෙලා.. අවුලක් නෑ මටත් මස්සිනාලවත් ඉදියි නේ.. "

" හොඳ වැඩේ අයියා තමුසෙට. ඇද්ද.. ආවා මෙතන රුහීගෙන් සපෝට් ගන්න.. පව් හලෝ ඒයි ඔයාහ්.... හිහ්..."

අභීට විරිත්තල දිවත් දික් කරලා කෙල්ල කිචන් එකෙන් යන්න හදද්දිම ඉස්සරහට තියපු පියවර එතනම නතර වෙන්නේ රුහීගේ කතාවටයි.

" මේ, මස්සිනාලා නෙවෙයිනේ.. ඔයාට වැරදිලානේ කියවුනේ.. එක මස්සිනයිනේ ඉන්නේ... "

" අයියෝ මැණික.. තමුසෙගේ අයියා විතරක් නෙවෙයි හලෝ.. ඇයි, අපේ මේ මැට්ටිගේ අනාගත හබියත් ඉන්නේ.. ඌත් මස්සිනානෙ හලෝ වෙන්නේ.. "

දෑස් වලින් මිනූව පෙන්නලා අභී කියද්දී කෙල්ලගේ මූණ රතු වුණේ මිහිනුත් තමාත් අතර සවස් යාමයේ සිදුවූ සිදුවීම යළි මතකයට පැමිණි නිසාමයි. කෙල්ල ඉක්මනින් කුස්සියෙන් මාරු වෙලා ආලින්දය දිහාට ගියේ අභී කට කොනකට හිනාවක් ඈඳාගනිද්දී.

✥✥✥✥✥✥✥✥✥✥✥✥✥✥✥✥✥✥

අකී හිටියේ සවස් යාමේ මිදුලට වෙලා පුංචි පැටියත් එක්කයි. චූටි මැණික හුළං පුරවපු බෝලයකුත් අරගෙන සෙල්ලම් කරන දිහා කෙල්ල බලන් හිටියේ හරිම ආශාවෙන්. බෝල ඇස් එහෙට මෙහෙට කරක කරක කටත් උල් කරගෙන උඩ පැන පැන සෙල්ලම් කරන පැටියා දිහා බලාගෙන හිටිය අකීගෙ දැහැන බිඳිලා ගියේ ගෙමිදුලේ නතර කරපු තේව්ගේ මෝටර් රථය නිසයි. මෙයිලි බබා සෙල්ලමත් නවත්තල දාලා කාර් එක ළඟට දුවගෙන යද්දිමයි තේව් වාහනෙන් එළියට බැස්සේ. ඒ විතරක් නෙවෙයි ගල් බංකුවට වෙලා වාඩිවෙලා හිටිය අකීත් හිනා වීගෙනම ඒ පැත්තට ඇවිදගෙන ආවේ තේව් දෝනිව වඩා ගනිද්දි. තේව් ඒ එක්කම තමන් ළඟට ආව කෙල්ලගේත් කරට අතක් දාගෙනම තුන්දෙනා එක්කම ගේ පැත්තට ඇවිදගෙන ආවේ පුංචි මැණිකගේ කෝලම්වලට හිනා වෙන අතරේ. ආලින්දේ දොරකඩට වෙලා නදී මහත්මිය වගේම සනත් මහත්තයත් ඒවගේම මේ වෙද්දි තේව්ගේ නිවසට ඇවිත් හිටපු අකීගේ අම්මා අප්පච්චි දෙන්නත් මේ දිහා බලන් හිටියේ හරිම ආශාවෙන්. ඒ වගේම හිතේ සැනසීමෙන්.

" දළදා හාමුදුරුවන්ගේ පිහිට ආරක්ෂාව ලැබෙන්න ඕනෙ මගේ දරුවන්ට හැමදාමත්..... "

දෑසට උණපු කඳුළු කැට පිසලමින් ප්‍රියන්මදා මහත්මිය කියද්දි නදී මහත්මියත් වදන් ගැලපුවේ සතුටු කඳුළු අතරින්මයි.

" මේ වගේ දවසක් එනකන් අපි කොයිතරම් නම් මග බලන් හිටියද.. දෙයියනේ කියලා ඒ හීනෙ හැබෑවක් වෙලා.. ඒ ටිකම ඇති සැනසීමේ ඇස් පියා ගන්න නංගී... "

" ඒක නම් ඇත්ත අක්කේ.. හිතට දැනෙන සැනසීම වචන කරගන්න බැරි තරම්... "

" කොහොමින් කොහොම හරි ඒ පුංචි පවුල එකතු උනානේ.. ඒ ටිකම ඇතිනේ අපිට.. ඉතින් ආයෙමත් පරණ කඳුළු කතා මතක් නොකර දිගටම හිනාවෙලා ඉන්නයි තියෙන්නේ.. නැද්ද සනත්... "

" අනේද කියන්නෙ සේනක.. අපිට ඕන කරෙත් ඒකමනේ.. ඉතිං අපි හිතුවටත් වඩා හොඳට එයාල දැන් එයාලගේ ජීවිතේ හදාගෙන.. ඒකමනේ වෙන්න ඕනේ.. මේ දැනෙන සතුට කියන්න වචන නෑ මට නම්... "

මව් දෙමව්පියන්ගේ මුවින් පමණක් නොවේ ඔවුන්ගේ හදවත් වලින්ද තේව් අකී වගේම පුංචි දෝනිටත් ආශිර්වාද කලේ ඒ තරම්ම ඒ දසුන ඔවුන්ගේ හදවත් වලට දැනුණු නිසයි.

" ආහ්.. අම්මලත් ඇවිත් නේ.. ඔයා මට කිව්වෙ නෑනේ මැණික.. එහෙනම් මං තවත් ටිකක් කලින් එනවනේ කොහොම හරි... "

අකීගෙ කරට අත දාගෙනම දෝනිවත් වඩාගෙන නිවස තුලට ඇතුළු වුණු තේව් එහෙම කිව්වේ අකීගේ අම්මයි තාත්තයි දෙන්නම දැකලා.

" අපි කිව්වේ පුතාට කියන්න එපා කියලා.. අද ඔෆිස් එකේ වැඩත් වැඩියි කියලා කිව්වා.. ඉතින් ඒකයි නොකියා හිටියේ.. ප්‍රශ්නයක් නෑ පුතා, රෑට මෙහේ ඉන්නවනේ අපි... ඉතින් බැරියෑ ඇති තරම් කතා කරන්න... "

සේනක මහත්තයා කිව්වේ පුංචි දෝනිවත් වඩාගෙන තමන් අසලින්ම සෝපාවේ වාඩි වුණු තේව්ගේ උරහිසකට හෙමින් තට්ටු දාන අතරේ. මේ වෙද්දී චූටි පැටියා නම් තාත්තා ගෙනාපු කඩචෝරු මල්ලට වග කියන අතරේ හිටියේ. චූටි මැණිකට විතරක් නෙවෙයි ඉතින් තේව් මේවා ගේන්නේ බබාගේ අම්මිටත් එක්කම තමා. ඒක අකීත් හොඳින්ම දන්නවා. පහුගිය කාලෙ මගහැරුණු ඒ ආදරේ මදි නොකියන්නම කොල්ලගෙන් දැන් කෙල්ලට ලැබෙනවා.

" තේව්... වොශ් දාන්න කලින්ම තේ එකක් බොනවද... "

" හ්ම්ම් එක්කෝ කමක් නෑ.. ගේන්නකෝ එහෙනම්.. "

කෙල්ලගේ පිළිතුරත් එක්කම අකී කිචන් එකට ගියේ හැමෝටම තේ හදන්න හිතාගෙන. අම්මලා හැමෝටමත් එක්කම කෝප්ප හෝදලා තේ හදාගෙන ට්‍රේ එකට තියලා ඉස්සරහට අරන් ආවේ හවස හදපු කට්ලට් ටිකකුත් එක්කම. කිචන් එකේ ඉඳලා ට්‍රේ එකත් අරන් තමන් දිහාට එන කෙල්ල දිහා කොල්ලා බලන් හිටියේ හරිම ආශාවෙන්. ඒ වගේම ආදරෙන්. ඒ විතරක් නෙමේ පුදුමාකාර ගෞරවයකින්. සැනසීමක් එක්කම හිතට ලොකු සතුටක්, තෘප්තියක් කොල්ලට දැනුනේ මේ මැණික තමන්ගෙමනේ කියල මතක් වෙද්දි. ඒ සැනසීමෙන්මයි කොල්ලා අකී දිහා ආදරයෙන් බලන් හිටියේ.

" වාව් පැටිස් තියෙනවා. කාලම බලමු.. "

අතට ගත්ත පැටිස් එකේ රස බලන තේව් දිහා කෙල්ල බලන් හිටියේ ඒ ඇස් වලින් පවා හිනාවෙමින්. කෙල්ලට මතක් වෙන්නෙම බැඳලා ආපු මුල් දවස්වල ඉඳලා කොල්ලා කෙල්ලට ලං නොවුනත් කෙල්ල හදපු කෑම ජාති හරිම ආශාවෙන් කාපු විදිහ. ඉතින් ඒකමයි මාස කීපයකට කලින් වුණු ඒ සිදුවීම් අතර කෙල්ල අතරමං වුනේ කෙල්ලටත් නොදැනීම. අකී පියවි සිහියට ආවේ කොල්ල තමන්ගේ අතින් ඇදලා අරන් ඒ ලඟින්ම වාඩි කරවගනිද්දී.

අම්මලා තාත්තලා හැමෝමත් කතාබහක් අතරතුරම තේ බොන්න ගත්තේ චූටි දෝණිත් ආච්චිලා සීයලා හතර දෙනාටම මැදිවෙලා වැඩ රාජකාරී ගොඩකට මැදිවෙද්දි. ඒ අතර තේව් කෙල්ලව තමන්ගේ ළගින් වාඩිකරව ගත්තේ කෙල්ල නම් ඇස් ලොකු කරගෙන ඒ දිහා බලන් ඉද්දි.

" ම්ම් ආ... කෝ, මේකෙන්ම ඔයත් තේ බොමු... "

තමන්ගේ අතේ තියෙන තේ පිරුණු මග් එක කෙල්ලගේ කට ලඟට ලං කරලා කොල්ලා එහෙම කියද්දි ඒ කළු බෝල ඇස් වල කඳුළු පිරුණේ කෙල්ලටත් නොදැනීමයි. ඒ මූණ දිහාම බලන් හිටිය තේව් එයින් කලබල වුණා.

" අනේ... ඇයි මැණික මේ... ම්ම්..... "

ඒ කම්මුලට අතක් තියාගෙන අනික් අතින් තේ එක අරගෙන කොල්ලා එහෙම අහද්දී කෙල්ල කියපු කතාවට කොල්ලගෙ ඇස් වලට උනපු කඳුලක් ඒ කම්මුල් දිගේ බේරුනේ ඒ වචන ඒ පපුවට ඒ තරම්ම තදින්ම වැදුණු නිසයි. ඒ වදන් ඒ පිරිමි පපුවට බර වැඩි නිසයි.

" සතුටට... මේ තියෙන්නේ සතුටු කඳුළු විතරමයි.. මෙහෙම දවසක් හීනයක්ම විතරක් වෙයි කියලා මං හිතුවේ... ඒත්... ඒත් ඒක හැබෑවක් වෙලා.. මට.. මට හිතාගන්න බෑ.. කියන්න බැරි තරම් මට සතුටුයි මහත්තයෝ.. මං.. මං ගොඩාක් ආදරෙයි... "