තම පෙම්වතාත් පෙම්වතියත් දෙසම දෑස් තබාගෙන දෑසින් පමණක්ම දොඩමළු වෙමින් සිදුවූ ඒ ප්‍රේමණීය නර්තනය අවසන් වූයේ තම තමාගේ සහකාරියගේ නළලතට කඩවසම් තරුණයින්ගෙන් හමු වූ ඒ ප්‍රේමණීය හාදුවත් සමඟයි. නර්තනය අවසන් වෙනවාත් සමගම අවටින් ඇසෙන්නට වූයේ ඔල්වරසන් හඬකුයි. ඒ තරම්ම ප්‍රේමණීය ඒ තරම්ම වින්දනීය වූ ඒ ළයාන්විත නර්තනය සියල්ලන්ම වෙනමම ලොවකට ගෙන ගියා කිවහොත් නිවැරදියි.

මේ අතරේ මේ නර්තනය දෙසම එම ශාලාවේම අඳුරු මුල්ලකට වී දෑස් අයාගෙන බලා සිටි වයස අවුරුදු තිස්පහක් පමණ වූ තැනැත්තාගේ මුව කොනක වූයේ සෙල්ලක්කාර සිනහවකි. දෑස් අඩවන් කරගෙන උන් අදාල තැනැත්තා උන්නේ වේදිකාව මතින් බැස යන ඒ ස්ත්‍රී ආත්මය කෙරෙහි ලොබ බැඳී සිතිණි. ඔහුගේ හැසිරීම් දෙස දෙනෙත් සිහින් කරගෙන බලා උන් ඔහු අසලම රැඳී සිටි සංකර යුවතියගේ මුවට පැමිණියේ කපටි සිනහවක්.

" ෂෙරාන්... බේබිහ්.. මොකෝහ්.. හිත ගියාද..."

" හිත ගියාදත් අහනවා... ඇයි ස්වීටි මට බොරු කිව්වේ.. බලනවාකෝ දැක්කහම පිස්සු හැදෙනවා හලෝ..."

" ආහ්.. එහෙමයි කියලා මේ මාව අමතක කරනවා එහෙම නෙවෙයිනේ.. නේහ්.. "

" පිස්සුද ඩාලින්.. ඔය කවුරු හිටියත් සයිඩ් එකකින් මේ හොට් ගර්ල්වත් තියාගන්නව ඉතින් මං..."

පිටුපස තිබූ බිත්තිය මතට එක් අතක් තද කරගෙන අනෙක් අත ඇගේ කෙටි දණහිස දක්වා ගවුමේ වියතක් දෙකක් පමණ ඉහළට තිබූ පැල්ම දිගෙහි ඉහළට ඇදෙන්න උනේ සංකර යුවතිය ඔහුගේ ෂර්ටයේ කොළරයෙන් ඇද ඒ දෙතොල් උමතුවෙන් මෙන් තම දෙතොල් වලින් පටලාගනිද්දී. එලෙසින් මිනිත්තු කිහිපයක් ඔවුන්ගේ ලෝකයේ තනිවූ නොහික්මුණු තරුණියත් අදාළ තරුණයාත් කිසිවෙකුගේත් ඇස නොගැටුණේ ඒ ඉසව්ව පුරා රජයන්නට වූ අඳුරු බව නිසාවෙනි.

" ඩීල් එකක්ද ම්ම්... "

ඔහුගේ සිත තේරුම් ගත් විලසින් ඇය සෙලක්කාරයාගේ දෙනෙත් දෙස බලන්නට වුණේ ඔහු කටකොනකට නගා ගත් සිනාවෙන් ඈ දෙස බලද්දී.

" මාත් එක්කම ඉඳලම දැන් මං හැසිරෙද්දිත් දන්නවා නේහ්... මොකටද ලෑස්ති වෙන්නේ කියලා.. හිහ්... "

" එහෙම නැතුව බෑනේ.. මොකද මේ ඉන්නේ ලේසි පහසු මනුස්සයෙක් නෙවෙයිනේ. ඉතින් එහෙම කෙනෙක්ව මේ තරම් ලඟින් ආශ්‍රය කරන මාත් ලේසිපාසු කෙනෙක් වෙන්න විදිහක් නෑනේ බේබිහ්..."

" අනිවාර්යෙන්ම...."

" හරි.. කතාව මෙච්චරයි.. මට ඒ ලස්සන මල ඕනෙමයි. .. මං කියන්නේ සදහටම වුනත් කමක් නෑ.. එහෙම නම් වඩාත් කැමතියි මං.. මොකද කියන්නේ? එහෙම උනොත් තමුන්ගේ වැඩෙත් ලේසියි... මෙච්චර කල් ඌට පැණි හලහල බලන් හිටියට හරි ගියේ නෑනේ.. මේ ඩීල් එකටවත් රෙඩිද..."

" ඒ කියන්නේ ඔයා අර ගෑනිව ළඟට ගත්තා කියන්නේ තේව් නිකම්ම මගේ වෙනවා කියන එකද.. වාහ්...! මරුනේ...! "

" ඔය තේරුනේ... "

එතැන් පටන් අදාළ තැනැත්තා අඩ නිරුවත්, කෙටි ගවුමක් පටලවාගෙන උන් යුවතියත් සමඟ රහස් සංවාදයක නියැලුණේ රාගයත් වංචනික බවත් හමුවේ ඔවුන්ගේ සිව්නෙත් දිලිසෙන විටයි. සංවාදය අතරතුරද සල්ලාල තරුණයාගේ අසංවර ඇස් වල නවාතැන්පල වූයේ තේව්ගෙ අසුනට යාබදව ඔහුගේ අතක තම අත පටලාගෙන උන් අකීගේ සාරි පොටෙන් මදක් නිරාවරණය වූ කිරිපැහැති කුස මතයි. එපමණක් නොව තොලකට ලෙවකමින් ඔහු ඇගේ රුවෙහි අඟලක් අඟලක් පාසාම සිතෙන් තලු මරන්නට වූයේ අහිංසකාවිය මේ කිසිත් නොදැන තම සැමියාගේ ලය මඩලට තුරුලු වීම ඉන්නා විටයි.

" එහෙනම් ගේම් එක ප්ලේ කරන්න රෙඩි ද.."

" im ready "

මධ්‍යම රාත්‍රිය ද ඉක්මවා තිබියදී සම්භාෂණයේ උන් එකා දෙන්නා හෝටල් පරිශ්‍රයෙන් පිටත් වූයේ ඒ සොඳුරු රාත්‍රිය එලෙසින් අහවර වෙද්දී.

" පුතේ අපි දැන් යමු නේද.. පුංචි එකිත් නිදි නේද..."

" ඒකනේ අපේ මහත්තයා.. පව්.. මහන්සි ඇති.. "

සනත් මහතාගේ වදන් වලටම හවුල් වෙමින් නදී මහත්මියද වදන් ගැලපුවේ තේව්ගේ අතෙහි සැපට ගුලි වී නිදා උන් පුංචි මැණිකගේ හිස අතගාමින්.

" යමු අම්මා.. හෙට නිවාඩු නිසා හොඳයි.. ඒත් ඉතින් හෙට දවාලෙත් ගමනක් යන්න තියෙනවනේ..."

" ඒ කොහෙද පුතා?... "

" ඇයි අම්ම දැක්කේ නැද්ද... "

" මොකක්ද පුතා..."

" මිහින් මිනූ නගිගෙන් කැමැත්ත අහලනේ.. මං දැක්කා දැන් ටිකකට කලින් ඉන්දු ආන්ටිලා එක්කත් කතා කරා ඒ ගැන. මං හිතන්නේ හෙට දවල් එහෙ එන්න කිව්වා ලන්ච් එකටත් එක්කම. අපිටත් කිව්වා.. අම්මලාටත් කියයි..."

" අනේ.. කොච්චර දෙයක්ද පුතේ.. මට හරිම සතුටුයි. එකටම හිටපු කොල්ලෝ ටිකනේ මේ ඉතින්.. අනේ නෙත් පුතයි මිහින් පුතයි දෙන්නත් මැරි කරාම කොච්චර ලස්සනට තියෙයිද.."

" හ්ම්... ඉලන්දාරි ටික කොහොම හරි ගැළපෙනම ඈයො හොයාගත්ත එක නම් ලොකු දෙයක් මොනව නැතත්.."

සනත් මහත්තා කතා කරේම හිතේ ලොකු සතුටකින් වගේම සැනසීමකුත් එක්කයි.

කාලය ගතවී පාන්දර යාමය උදාවෙද්දීම තේව් වගේම අනිත් හැමෝමත් තම තමන්ගේ මෝටර් රථවල නැගිලා නිවෙස් බලා පිට වුණේ ගතට දැනෙන මහන්සිය වගේම දෙනෙත් වලට දැනෙන විඩාබර ගතියත් එක්කමයි. සියල්ලන්ටම අවශ්‍ය වූයේ සුවබර නින්දක්.

✥✥✥✥✥✥✥✥✥✥✥✥✥✥✥✥✥✥

වෙහෙසකර දිනයක නිමාවට පසුව එළඹුණු නැවුම් දිනයේ ලැබුණු ප්‍රබෝධයත් සමඟම තේව් අවදි වුණේ පපුවට දැනෙන සුමුදු මුදුමොළොක් පහසත් එක්කමයි. හෙමින් සීරුවට ඇස් ඇරපු තේව්ගේ ඇස් වලට අහුවෙන්නේ තමන්ගේ පපුවට ගුලි වෙලා නිදාගෙන ඉන්න පුංචි දෝනි මැණිකවයි. පුළුන් බෝලයක් වගේ සැපට ගුලි වෙලා ඉන්න මැණිකව කොල්ල තමන්ගේ දෑත් වලින්ම ආවරණය කරගෙන තවත් ටිකක් පපුවට තුරුල් කරගත්තේ හිතේ කැටිවුණු දරු සෙනෙහසින් වගේම පුදුමාකාර ලෝභකමකින්.

" මගේ මැණික් කැටේනේ ඉතින් මේ.. තාත්තිගේ පුළුන් බෝලේ.. "

හිමින් සීරුවට ඒ පුංචි හිස් මුදුනේ හාදුවක් තවරපු තේව් ඒ හිසකෙස් අතරින් හෙමින් සීරුවේ අතැගිලි ගෙනගියේ පුංචි පැටියා ඇහැරෙයිදෝ බයෙන් වගේ.

" තේව්... "

" ෂ්ෂ්....!! මෙයා නිදි මැණික.. "

තේව්ගෙයි පුංචි මැණිකගෙයි උදෑසන කිරි වීදුරු දෙක ට්‍රේ එකක තියාගෙන කාමරයට ආපු අකී තේව්ට කතා කරද්දිම කොල්ල තමන්ගේ මුවට ඇඟිල්ලක් තියලා සංඥා කරන්නෙ පුංචි පැටියාගේ නින්දට බාධා වෙයි කියලා හිතලමයි.

" හරි පුදුමයිනේ.. මේ කෙල්ල දැන් ටිකකට කලින් ඇහැරලා ඇඳේ නට නට හිටියේ. අනේ.. ආයෙ නින්ද ගිහින්. "

" ම්ම්... මට නින්දෙන් දැනුණා ළඟට එනවා වගේත්.. එහෙනම් පපුව උඩට වෙලා ගුලි ගැහිලා ඉද්දී රස්නෙට ආයෙම නින්ද යන්න ඇති.. පව් මගේ කෙල්ල.. මහන්සිත් ඇති. ඊයෙ ගොඩාක් වෙලා ඇහැරගෙනත් හිටියනේ.. ඇස් වහ වදීද මන්දා මැණික උඹල දෙන්නට..."

" ඒ ඇයි තේව්...."

" ඇයි කියන්නේ ළමයෝ... ඊයේ පාටි එකේ හිටපු හැමෝගෙම වගේ ඇස් තිබුනේ ඔය දෙන්න ගාව.. ලෝභත් හිතෙනවා මට.. ඔක්කොමත් හරි මට බය මගේ මැණික් කැට දෙකට ඇස්වහ වදීද කියලයි..."

අතේ තිබුණු තේ බන්දේසිය පුංචි ස්ටූල් එකෙන් තියපු අකී තේව්ගෙ ළඟින්ම ඇලවෙලා ඒ අත් ගොබයකට හිස තියාගන්නේ කොල්ලගෙන් හම්බුණු උණුසුම් නළල් හාදුවෙන් ඇගේ දෑස් පියවිලා යද්දී.

" ම්ම්... අම්මටයි දුවටයි මොකුත් ඕනෙ නෑ නේද දවසම හරි මෙහෙම ඉන්න තියේ නම්..."

තේව් අහන්නෙම අකීගෙ දිලිසෙන ඇස් දිහා බලාගෙන. ඒ ප්‍රශ්නෙට මුවින් උත්තර දෙනවා වෙනුවට කෙල්ලගෙ දිලිසෙන ඇස් වලින් තේව්ට පිළිතුරු ගොඩක් ලැබුණා. ඒකමයි ඒ පිරිමි හිත තව තවත් ඒ ගෑණු ආත්මයට ලොබ බඳින්න පටන් ගන්නෙම. මේ හැඟීම්වලට මේ ලැබෙන ආදරයට කොල්ල පුදුම තරම් ලෝබයි.

.." ආදරෙයි මැණික.... උඹට පින් මගේ රත්තරන්.. හැමදේම දරාගෙන මගේ පැටියාත් රැකගෙන මං වෙනුවෙන්ම බලන් හිටියට.. මම හරි නම් උඹට ණයයි මැණිකේ...."

ඒ වචන වලට කෙල්ල කරේම හරි ලස්සනට හිනාවෙලා හිස ඔසවලා තේව්ගෙ කම්මුලක ඒ සීතල රෝස පැහැති දෙතොල් තවරපු එකයි. ඉදින් මුවින් නොකියනා හැඟුමන්වලින් ඇය දෙන මේ ආදරේට ඔහු මහ මෙරක් තරම් ආදරෙයි. ඔවුන් දෙදෙනාගේ සිව් නෙත් එකිනෙක යාවෙලා තියෙද්දි ඒ සුපෙම්වත් දැහැන බිඳෙන්නෙම පුංචි පැටියගේ නිදිබර කටහඬින්.

" තාත්ති.. මට මොන්ටිතෝලි නන්න ඕනේ..."

" මෙන්න අපේ දඟමල්ල ඇහැරිලා. මගේ මැණිකට නර්සරි යන්න ඕනෙද... අකී මෙයාගේ නර්සරි එකේ වැඩ ටික හරිද මැණික..."

" හ්ම්... ඔව් මහත්තයෝ... හෙට ඉඳලා එක්කගෙන යන්න තියෙන්නේ.. යුනිෆෝම් ටිකත් හරි.."

" ඒ කියන්නේ මගේ චූටි පැටියා දැන් ඉස්කෝලෙ යන්න තරම් ලොකු වෙලා නේද.. අනේ ඉතිං ලෝබයි මට නම්..."

ඒ පුංචි කම්මුල් මාරුවෙන් මාරුවට සිප ගනිමින් තේව් කියවන්න ගත්තෙ මෙයිලි බබාගෙ හිනා හඬ මුළු ගේ පුරාම රැව් පිළිරැව් දෙද්දී.

" කෝ... තාත්ති දූයි දෙන්නත් එක්ක මේ කිරි එක බීලා ඉන්නකෝ. නැත්නම් තවත් ඇල්වෙයි..."

කෝළම් ගොඩක් මැද පුංචි පැටියගේ හුරතලෙත් එක්ක අකීගෙයි තේව්ගෙයි උදෑසන කාලය පටන් ගත්තේම දවසට ලස්සන ආරම්භයක් එක්කමයි.

කාලය මිනිත්තුවෙන් මිනිත්තුව ගතවෙලා ගිහින් උදෑසන දහය විතර වෙද්දී අකී තේව් මෙයිලි බබා වගේම නදී මහත්මියත් සනත් මහත්මයාත් විතරක් නෙවෙයි අකීගෙ දෙමව්පියනුත් තම තමන්ගේ මෝටර් රථවලින් අභීගෙ නිවස බලා ගමන් ඇරඹුවේ අද එහි සිදුවන විශේෂ කටයුත්තකට සහභාගී වීමේ අරමුණ ඇතිවයි. ඔවුන්ට අතර මගදී මිහිනුත් ඔහුගේ මවත් ගමන්ගත් රථයද එකතු වෙද්දී පිරිස උදෑසන දහයයි විස්ස පමණ වන විට අභීගෙ නිවසට ළඟා වෙන්නේ ඒ වන විටත් නිවස ඉදිරිපිටට වී ඉන්දු මහත්මියත් දල්පදාතු මහතත් අභී රුහී දෙන්නත් මග බලන් ඉද්දි.

" අනේ... කට්ටිය මග බලාගෙනම ඉඳලා තියෙන්නේ. "

සංධ්‍යා මහත්මිය රථයෙන් බසින අතර පැවසුවේ තමා සමීපයට එන ඉන්දු මහත්මියත් රුහීත් දෙසට සුහද සිනාවක් පාන අතරෙයි.

" අනේ ඔව් අක්කේ.. කෝ යමුකෝ ඉතිං ගෙට. මිහින් පුතා, අකී දූ , පුතේ තේව් හැමෝමත් එක්ක යන්කො ගෙට.. අක්කේ යමු ගෙට..."

ඉන්දු මහත්මියගේ හා දල්පදාතු මහතාගේ උණුසුම් පිළිගැනීමත් එක්ක හැමෝම ආලින්දයට රැස්ව අසුන් ගත්තේ මිහින්ගේ කලබලකාරී ඇසිපිය නම් උඩුමහලට දිවෙන තරප්පු පෙළ මතම කිහිප සැරයක්ම ලැගුම් ගද්දී.

" ඉන්දු ආන්ටි... මට හිතෙන්නේ අපි මනමාලිව බලලා හිටිය නම් හොඳයි වගේ. මේ පේනවනේ අපේ දොස්තර මහත්තයාට ඉවසිල්ලක් නෑ මනමාලිව දකිනකන්..."

තේව්ගේ හඬත් එක්කම හැමෝගෙම මුවින් හිනා හඬක් පිට වෙද්දී මිහින් තේව් දිහා බලලා රහසින් කුටු කුටුගාමින් සංඥා භාෂාවෙන් බනින්න ගත්තේ සංධ්‍යා මහත්මිය මේ සියල්ලක් දිහාම සැනසීම මුසු බැල්මක් හෙළා බලා ඉද්දි.
