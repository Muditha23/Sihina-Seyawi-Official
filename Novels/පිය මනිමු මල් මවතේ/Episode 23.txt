" ඉන්දු ආන්ටි... මට හිතෙන්නේ අපි මනමාලිව බලලා හිටිය නම් හොඳයි වගේ. මේ පේනවනේ අපේ දොස්තර මහත්තයාට ඉවසිල්ලක් නෑ මනමාලිව දකිනකන්..."

තේව්ගේ හඬත් එක්කම හැමෝගෙම මුවින් හිනා හඬක් පිට වෙද්දී මිහින් තේව් දිහා බලලා රහසින් කුටු කුටුගාමින් සංඥා භාෂාවෙන් බනින්න ගත්තේ සංධ්‍යා මහත්මිය මේ සියල්ලක් දිහාම සැනසීම මුසු බැල්මක් හෙළා බලා ඉද්දි.

" ඒකත් ඇත්තනේ.. ඉන්නකො, මං දෝනිව එක්කගෙනම එන්නම් එහෙනම්.. ඊට පස්සේ බැරියැ කතා කරන්න..."

එහෙම කියපු ඉන්දු මහත්මිය ඉහළ මහලට තරප්පු පෙළ දිග පියමනින්න ගත්තෙ ආලින්දේ රැඳී සිටි පිරිස නම් රසබර කතා පුවත් ගොන්නකට මැදි වෙද්දී.

" මගේ මැණික හබුන් කෑවද..."

" ඕ... බබා හබුන් ගොදාලියක් කෑවා.... "

" ඒකනේ. ෂෝයි මගේ මැණික... මගේ බෝල ගෙඩිය එන්නකෝ අපි යමු. නැන්දි පුතාට චොකෝ ගෙනාවා.. තව චීස් ගෙනාවා. තව ගොඩාරියක් ජාති ගෙනාවා මගේ මැණික කැමති ඒවා..."

පුංචි දෝනිගෙ කම්මුලක් සියුම්ව පිරිමදිමින් රුහී දරුවත් අරගෙනම කිචන් එක පැත්තට ගියේ අනිත් පිරිසගේ කතාබස් අතරතුරේමයි.

කතාබහට මැදිව සිටි පිරිස නිහඬ වුණේ බුලත් හෙප්පුවත් අතින් අරගෙන ලාකොළ පැහැති ඔසරියකින් හැඩ වෙලා මිනූ මිහින්ගේ ඉදිරිපිටට ආ තප්පරේමයි. තමන්ගේ ඉස්සරහින් ඉන්න කෙල්ලගේ දිහා තමන්ගේ අසුනෙන් නැගිට ගත්ත මිහින් බැලුවේ හිතේ ගුලිවෙච්ච ආදරෙන් වගේම හරිම ආශාවෙන්. හිතේ පොදි ගැහිච්ච සෙනෙහසින්ම ඇගේ අතේ තිබුණු හෙප්පුව තමන්ගේ අතට ගද්දි මිනූ දණ නමලා කොල්ලට වදින මොහොතේ මිහිනුත් ඒ හිස ආදරයෙන් පිරිමැදලා කෙල්ලව වැළඳගත්තේ හැමෝම ඒ දිහා ආශාවෙන් බලන් ඉද්දී.

" දෝනි පුතේ... ඔයා මේ අම්මත් එක්කලා කතා කර කර ඉන්නකෝ. තව මේ අන්කල් ආන්ටිලත් ඉන්නේ. මං තේ ටිකක් හදාගෙනම එන්නම් අක්කේ..."

පිරිසගෙන් වෙන්වෙලා ඉන්දු මහත්මිය කිචන් එකට එන්නේ ඒ දිහාවෙන් ඇහෙන පුංචි මැණිකගේ හඬට කන් දීගෙනම.

" අනේ ඉතින්.. අපේ බෝල ගෙඩිය නැන්දිත් එක්ක කිචන් එකටම ආවද.. මගේ දෝනිට ආච්චි අම්මා ශෝයි ගවුමක් ගෙනාවා.. ඇති වෙයිද කියලා නම් ඉතින් බලන්න වෙන්නේ ඇදලම තමයි.."

." හී... උයා තෝයි ආත්තී.... "

ඉන්දු මහත්මිය ඒ පුංචි කම්මුලක් ආදරයෙන් පිරිමැදලා කියද්දී පුංචි පැටික්කි හරි ලස්සනට කිරිදත් පෙන්නලා හිනා වුනේ ඉන්දු මහත්මියගේ මුවෙත් ලස්සන හිනාවක් ඇඳෙද්දී.

" අනේ, අපේ හුරතලේ බලන්නෙපැයි.. දූ... පුතේ මේ බෝල ගෙඩිය නර්සරි දාන්නේ කවදද දන්නේ නෑ..."

" මේ එන සඳුදා ඉඳලා වගේ යවයි අම්මේ.. මං අකීට කෝල් එකක් ගද්දි උදේ නම් එහෙම කතාවක් තමයි කිව්වේ. "

" ඒ කියන්නේ දැන් ඉතින් තවත් මේ ආච්චි අම්මා පැහිච්ච කතා කියවන්න ගනියි.. නර්සරි ගියාම යාළුවොත් එක්ක එකතුවෙලා මොන මොන දඟ වැඩ කරයිද දන්නෑ..."

" කාද ආත්ති අම්මි පැහිත්ත කතා කීන්නෙ.. "

පුංචි දෝනි පටල පටල කතා කරන දිහා බලන් හිටිය ඉන්දු මහත්මිය කතාව පිටම තේ හදාගෙන කෑම මේසෙ පැත්තට ආවේ රුහිත් පුංචි දෝනීව වඩාගෙන ඒ පිටුපසින්ම ආලින්දය දිහාවට ඇදෙද්දී.

" ආ...මෙන්න වැඩක්.. ආව ගමන් කෑම ජාති ගොඩක් හම්බවෙලා.. අනේ අනේ.. දැන් බත් කන්නෙත් නැති වෙයිද දන්නෑ... "

අකී කිව්වේ පුංචි මැණික අතේ තිබුණු කෑම මල්ල දිහා බලලා.

" ඒකත් ඇත්ත තමයි අකී පුතේ.. ඕවා දුන්න වගේ නෙවෙයි දවල්ට බත් ටික කවා ගන්න බැරුව යයිද මන්දා.. පුතේ.. අනේ අයියේ.. අක්කේ... හැමෝම යමුකෝ තේ ටිකක් බීලම ඉමු...."

ඉන්දු මහත්මියගේ ආරාධනයත් එක්කම හැම කෙනෙක්ම වගේ තේ මේසෙට එකතු වුණේ උදෑසන දහයයි තිස්පහ ලෙස වෙලාව සටහන් වෙද්දි. තේ පානයෙන් පස්සේ හැමෝම තැන තැන තම තමන්ගේ මාතෘකා ඔස්සේ කතාබස් අරඹද්දි මිහින් උන්නේ මිනුත් එක්ක ගාර්ඩ්න් එකට වෙලා කතාවක.

" මිනූ... "

" ම්ම්.... "

" ඔයා කැමතිද මැණික ඉක්මනට වෙඩින් එක ගන්න එකට.."

" ඔව් අයියේ.. මං කැමතියි.. ඇයි එහෙම අහන්නේ?...."

" නෑ ඉතින්.. ඔයාට තව ටිකක් කල් අම්මලා තාත්තලා එක්ක ගෙදරට වෙලාම ඉන්න ඕනද දන්නේ නෑනේ..."

" එහෙම කියන්නේ ඇයි අයියේ..."

" එහෙම කියන්නේ බබා.. ගොඩක් වෙලාවට ගෑනු ළමයින්ගේ ජීවිතේ කසාදෙ කියන දෙයින් පස්සේ වෙනස් වෙනවා. සමහර හස්බන්ඩ්ලා නිසා එයාලගෙ නිදහස, එයාලගේ හීන, සතුට කියන දේ මේ හැමදේම සීමා වෙනවා. ඉතින් එතනදී ඒ කෙල්ලට අර ගෙදර ඉන්න කාලෙ තිබුණු නිදහස ඒ සැනසීම ලැබෙන්නේ නෑ. තමන්ට තමන් ගැන හොයන්න බලන්න බැරුව යනවා. වෙලාවක් නැතුව යනවා. ගොඩක් වයිෆ්ලට තමන්ගේ රූපය ගැන තියෙන සැලකිල්ලත් අඩුවෙලා යන්නේ ඔන්න ඔය හේතුව නිසා. ගොඩාක්ම හස්බන්ඩ්ගේ දේවල් ගෙදර දොරේ දේවල් ගැන පුළුවන් තරම් නැහෙද්දී අර දේවල් මගහැරිලා යනවා නොදැනීම... එහෙම තැන්වලදී ඊට පස්සේ පිරිමි කරන්නේ වෙන වෙන තැන්වල නතර වෙන එක.. මං කියන්නේ වෙන සම්බන්ධතා ගැන. ඒකට ලොකුම වරදත් හස්බන්ඩ්ම තමා. මොකද එයා නිසයි වයිෆ්ගේ නිදහස සීමා වුනේම. ඒත් ඒ පිරිමිම තමයි පහු කාලෙක තමන්ගේ වයිෆ් පහතට දාලා කතා කරන්නෙත්, හෑල්ලු කරන්නෙත්, වෙන වෙන ගෑණු අය එක්ක සංසන්දනය කරන්නෙත්. හැබැයි තමන්ගෙ බිරිඳගේ අඩුපාඩු දකිද්දි ඒවා වුනේම තමන් නිසාමයි කියන දේ පිරිමින්ගේ මොළයට යන්නෙම නෑ..."

" හ්ම්.... ඒකනං ඇත්ත අයියේ.. ඔයා නම් මාරයි.. ඔයා වෙනස්ම විදිහට හිතන කෙනෙක් අයියේ..."

මිනූ කිව්වේ මිහින්ගෙ අතක් තමන්ගේ අත් දෙකට මැදි කරගෙන.

" දන්නවද මැණික.. ගැහැණු අයට සමහර පිරිමි, සමහර හස්බන්ලා නිසා හස්බන්ඩ් කියන කෙනා වයිෆ් තේරුම් නොගන්න දේත් එක්ක වයිෆ් ගැන කෙයා කරන්නේ නැති නිසාම එතනදි ඒ කෙල්ලට හිතෙන්න ගන්නවා දෙයියනේ මම ගෙදර හිටපු කාලෙදි කොච්චර ලස්සනට හිටියද, කොච්චර නිදහසක් සැනසීමක් තිබුනද, දැන් කෝ ඒ නිදහස, මේ ජීවිතයේ හරිම අමාරුයි. අපහසුයි. දැන් ඇතිවෙලා වගේ හිතෙන්න ගන්නවා. එතනදී වැරදි වයිෆ්මද? නැහැ නේද... හැබැයි පිරිමියා බලන්නෙම තමන්ගේ කෝණයෙන්ම විතරයි. ඉතින් අසරණ වෙන්නේ ගැහැනිය කියන චරිතයම තමා.. අන්න ඒකයි මම අහන්නේ ඔයාටත් තව කල් ඕනද ගෙදරටම වෙලා ටිකක් කල් ඉන්න. ගෙදර අයත් එක්ක තවත් කාලෙ ගත කරන්න ඕනද කියල... "

ඒ මොහොතේම තමන්ගේ නළල මිහින්ගෙන් නළලට හේත්තු කරගෙන මිනු වදන් ගැලපුවේම මිහින් හරිම ආශාවෙන් කෙල්ල කතා කරන දිහා බලන්න ඉද්දි.

" දන්නවද අයියේ.. මට නම් කවදාවත් එහෙම හිතෙන්නෙ නෑ කියලා මට සීයට දාහක් විශ්වාසයි. මොකද දන්නවද.. මේ ලෝකෙ ඉන්න හොඳම පිරිමියා මේ ලෝකෙ ඉන්න හොඳම හස්බන් තමයි මට ලැබෙන්නේ. ඉතින් එයා මට මාවම මගහැරෙන්න කීයටවත් ඉඩ තියන් නැහැ කියලා මං දන්නවා.. එයා මටත් වඩා මං ගැන වද වෙනවා උනන්දු වෙනවා හොයලා බලනවා කියලා මං දන්නවා.. මගේ අම්මා තාත්තා තරමටම සමහර විට ඊටත් වඩා මට ඔයා විශ්වාස කරන්න පුළුවන්. ඔයා කියලා කියන්නේම ඕනම කෙනෙකුට විශ්වාස කරන්න පුළුවන් විදිහේ ලස්සන හදවතක් තියෙන හොඳ ගතිගුණ තියෙන ගුණගරුක නිහතමානී මනුස්සයෙක්.. ඉතින් මට මටත් වඩා ඔයාව විශ්වාසයි.. එහෙම ඔයාව මගේම කරගන්න තව තවත් කල් යවන්න මං අකමැතියි අයියේ.. මොකද ඒ තරමටම මං ඔයාට ඔයාගේ මේ ආදරේට ලෝබයි.. පුදුම තරම් ආදරෙයි.. "

මිනුගේ මුවින් තමන් ගැන කියැවෙන වචන වලට මිහින්ගේ ඇස් වල කඳුළු පිරෙද්දී කොල්ලා ඇගේ නළලට හාද්දක් තවරන්නේ ඒ ඇස් පියාගෙනමයි.

" දන්නවද මැණික... උඹ මං ගැන තියපු ඒ විශ්වාසේ මගේ අන්තිම හුස්ම වැටෙන දවසක් වෙනකන් ඒ විදිහටම හැමදාම රකිනවා මං පණ වගේ... ආදරෙයි මගේ පුංචි දොස්තර නෝනට හැමදාමත්..."

ඇගේ හිස ආදරයෙන් පිරිමදිමින් වචන ගළපන මිහින්ගේ දැහැන බිඳිලා ගියේ තමන්ගෙ ළඟට දුවලා එන මෙයිලි බබා නිසයි.

" මාමී...."

." ඕ මැණික... මගේ පුතා දුවලා වැටෙයි. කෝ, හෙමින් එන්නකෝ..."

" උයා අද නත්තනයි.. මිනූ නැන්දිත් නත්තනයි... "

" අනේ මගේ බෝල ගෙඩියත් ලස්සනයි මැණිකේ..."

මිනු මිහින්ගෙ උකුලට ආව දරු පැටියගේ හිස් මුදුන සිප ගත්තෙ හරිම ආදරෙන්.

" ආත්තී කීවා කන්න එන්න කීලා "

" මගේ කෙල්ල මේ පණ්ඩිත ආච්චි වගේ දුවගෙන දුවගෙන ආවේ පණිවිඩයක් අරන්ද ඒ කියන්නේ.. අනේ අනේ... දැන් බලාගෙන යද්දි පැහිච්ච ආච්චියෙක් වෙලානේ මේක..."

පුංචි පැටියව කිතිකවන අතරෙම මිහින් කියවන්න ගත්තේ මෙයිලි බබා හයියෙන් හිනා වෙන්න ගද්දී.

කොහමින් කොහොම හරි හැමෝම එක්ක කෑම මේසෙට වාඩිවෙලා දහවල් ආහාරය ගත්තේ තවත් මාසෙක කාලයකින් පසු මිහින්ගේත් මිනූගේත් විවාහ මංගල්‍යයට දින නියම කරගන්න අතරෙදී.

කතාව අතරතුරම කෑම ගෙන අවසන සියල්ලන්ම යළිත් නිවෙස් බලාපිට වුණේ මංගල්‍යයට සියලු කටයුතු සූදානම් කරගන්නා අයුරුද කතිකා කරගෙනයි.

✥✥✥✥✥✥✥✥✥✥✥✥✥✥✥✥✥✥✥✥

" මං එහෙනම් ගිහින් එන්නම් මැණික.. අම්මියි දූයි පරිස්සමට ඉන්න ඕන හරිද. ඔයා එහෙනම් අනිත් කා එකේ දෝණිව නර්සරි එකට දානවද මැණික...."

" හරි තේව්.. ඔයා යන්... මට දෝනිව එක්ක යන්න පුළුවන්.. පරිස්සමෙන් යන්න මහත්තයෝ...."

" බායි තාත්ති... තොකෝ දේන්න මත.. "

" හරි මැණික.. තාත්ති චොකෝ ගොඩාක් ගේන්නම් මගේ මැණිකට.. බායි... "

තේව් ඔහුගේ මෝටර් රථයේ නැගී පිටව යන අයුරු නිවසේ දොරකඩට වී බලාසිටි අකී පුංචි දෝණිට කතා කරගෙනම කිචන් එක පැත්තට ගියා. ඒ අතරෙයි ඇය කෑම මේසෙ උඩ තියෙන තේව්ගේ කෑම එක දකින්නේ.

" අයියෝ.. මෙයා කෑම එකක් දාලා ගිහිල්ලනේ..."

" ඇයි පුතේ... "

" නෑ අම්මේ... මේ තේව්ට කෑම එක අමතක වෙලා ගිහිල්ලා.. "

" හරි වැඩේ තමයි... මේ දරුවා කලබලයට ඒකත් අමතක කරලා ගිහිල්ලද.. මටත් වැඳලා කලබලේම ඔය දිව්වේ අද පරක්කු වෙන්න බැහැයි කියලා.. "

" ඔව් අම්මේ.. පහුගිය ටිකේම මගහැරුණු ගොඩාක් වැඩ තියේ කියලා ඔය කලින්ම දිව්වේ. ඒ ටික මේ සතිය ඇතුළත ඉවරයක් කරගන්න ඕනෙලු.. දැන් ඉතින් මංවත් දෝනි ගිහින් දාලා මේ කෑම එක දීලම එනවා.. නැත්තං ඉතිං බඩගින්නේ.. එයා දැන් වැඩිය කඩ කෑම කන්න කැමතිත් නැහැනෙ ගෙදරින්ම කාලා පුරුදු වෙලා.. "

" අනේ ඒක නං හොඳයි තමා පුතේ.. "

පුංචි මෙයිලි බබාවත් ලෑස්ති කරගෙන අකී ගෙදර තිබුණු අනෙක් මෝටර් රථයෙන් පිටවුණේ තේව්ගේ කාර්යාලයට යන්න හිතාගෙනයි.

" දෝනී.. මගේ මැණික එහෙනම් දඟ නොකර ටීචයි මේ යාළුවොයි එක්ක ඉන්න ඕන හරිද.. අම්මි එන්නම් මගේ පුතාව එක්කගෙන යන්න හරිද.. බුදු සරණයි මැණික...."

" හරි අම්මි.... බුදු තලනයි.. උම්මාහ්... "

" උම්මාහ්.. මගෙ පැටියෝ... "

පුංචි බබාවත් නර්සරි එකට දාගෙනම මිනිත්තු පහළොවක පමණ දුරින් පිහිටි තේව්ගේ ඔෆිස් එක බලා අකී පිටත් වුනේ මෝටර් රථයේ රේඩියෝවෙන් නැගෙන ගීතයක්ද මුමුණන අතරේ. මිනිත්තු පහළොවකට විතර පස්සේ කෙල්ල වාහනේ පාක් එකේ නතර කරලා ඇතුලට යන්නේ රිසෙප්ෂන් එකේ හිටපු විහගිටත් හිනා වෙලාමයි.

" මැඩම්.. "

" කොහොමද විහගි... "

" හොඳින් ඉන්නවා මැඩම්... "

" කෝ විහඟි, සර් ඉන්නවද...."

" ඔව් මැඩම්. සර් ඉන්නවා කැබින් එකේ...."