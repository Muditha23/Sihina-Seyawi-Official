බිම බලාගෙන කෝළ බවින් සිනහවක් වත පුරාම පුරවගෙන මිනූ තමන්ගේ බෑගයත් වෙද නලාවත් රැගෙන මිහින් අසලින් ඉවත්ව රෝහල් කොරිඩෝව දිගේ ඉදිරියට ඇදුනේ ඔහුත් ඇය පසුපසම තම කුටිය බලා ගමන් අරඹද්දී.

✥✥✥✥✥✥✥✥✥✥✥✥✥✥✥✥✥✥

තේව් තමන්ගේ කාර්යාලයේ කැබින් එක තුළට වී උදෑසන සිටම වූයේ මඳක් කාර්ය බහුල වෙලා. උදෑසන එකොළහ විතර වෙද්දී කොල්ලගේ කාර්යාල කාමරයට කඩා වදින්නේ නෙත් අභී දෙන්නායි.

" ආ බොසා... වැඩ වගේ නෙහ්... "

" නෑ... මං මේ මෙතන රෙදි හෝදනවා.."

නෙත්ගෙ වාචාල කට වැහිලා ගිහින් මූණ හතරැස් වුණේ තේව්ගෙන් ලැබුණු ප්‍රතිචාරයත් එක්ක. අභීත් රූම් එකේ පැත්තකින් තිබුණු සෝපාවේ ඉඳගෙන කිණ්ඩියට හිනා වුනේ ' ඇද්ද තොට අහගත්තා' වගේ බැල්මකින්.

" ආපෝ බං.. ඔහොම පොල්ලෙන් ගහන්න වගේ උත්තර දෙන්නෙ නැතුව යකෝ පොඩ්ඩක් සංයමයකින් සංවේදීව උත්තර දීහන්කෝ.. "

" අනේ මේ නෙත්.. උදේම හොඳවගෙන් පද දෙකක් අහගන්නෙ නැතුව හිටහං.... "

නෙත්ගෙයි තේව්ගෙයි සුහද වලිය අතරෙයි අභීගෙ දුරකථනයට ඇමතුමක් එන්නේ. කොල්ලා තමන්ගේ අතේ තිබුණ දුරකථනය කණෙහි රඳවා ගත්තේ නෙත් තේව් දෙන්නා දිහාටත් බැල්මක් යොමු කරලා.

" ඔව් මිහියා... කියහන් කොල්ලෝ... "

" අභියා.. උඹ වැඩකද මචන් ඉන්නේ... "

" නෑ නෑ බං කියහං.. තේව්ව හම්බෙන්න නෙත් එක්ක අපි දෙන්නා පොඩ්ඩකට ආවා බං.. මුකුත් වැඩක් නෑ.. කියහංකෝ, මොකුත් අවුලක්ද.. "

අභී එහෙම ඇහුවේ ඇහි බැමිත් රැලි කරගෙන වගේ. නෙත් එක්ක තේවුත් රණ්ඩුව පොඩි වෙලාවකට නතර කරලා ඒ දිහාවට අවධානය දුන්නේ මිහින් දිගටම කතා කරද්දි.

" අවුලක්මත් නෙවෙයි බං.. මට උඹත් එක්ක ටිකක් කතා කරන්න ඕනේ... "

" ඔව් බං කියහං... "

" මේකයි බං.. මං කෙළින්ම කියන්නම්කෝ. මං උඹේ නංගිට ආදරේ කරන්න අරගෙන මචං.. මං හිතුවෙවත් නැති විදිහට මට මිනූ ගැන ආදරයක් ඇතිවෙලා.. මට මේක මුලින්ම කෙල්ලගේ අයියා විදිහට උඹට කියන්න ඕන උනා මචං.. උඹ අකමැතිද මේකට.. එහෙමනම් කියහං. මොකද මම තාම මිනුගෙන් ඇහුවෙ නෑ.. "

ටිකක් වෙලා අභී නිහඩ වෙද්දි දුරකථන ඇමතුමේ එහා පසින් රැඳිලා හිටිය මිහින්ගේ මූණ නම් ටිකක් අඳුරු වෙලා ගියේ අභී අකමැති වෙයි කියලා හිතුණු නිසාමයි. කාලය තප්පරය දෙක ගතවෙද්දී මිහින් උන්නේ තමන් දැකපු ඒ ආදර හීනෙටත් තිත තියන්න වෙයිදෝ කියලා සැකෙන් වගේම පපුව ඇතුලෙන් පිච්චි පිච්චි. කලින් වතාවේ වගේම මේ වතාවෙදිත් හිත නතර වුණේ තමන්ට හිමි කරගන්න බැරි තැනකදෝ කියලා හිතෙද්දී කොල්ලගේ අහිංසක ඇස් වලට කඳුළු බිංදු ඉනුවේ ඔහුටවත් නොදැනීමයි.

" මිහියා.. මං කැමතියි බං මගේ නංගි උඹට දෙන්න....."

" මොකක්ද මචං.. උඹ.. උඹ මේ ඇත්තමද කියන්නේ..."

ඒ වචන වලින්ම මිහින්ගේ බිඳිලා ගිය හඬින් අභීට තේරුණා කොල්ලා අඬන විත්තිය. ඉතිං අභීගේ හිතට දැණුනේ ලොකු සතුටක්. ඒ තමන්ගේ නංගිට ලැබෙන්න යන්නේ මේ ලෝකේ ඉන්න හොඳම ආදරණීයම පෙම්වතා කියලා තේරෙන්න තවත් අටුවා ටීකා අවශ්‍ය නොවුන නිසයි.

" අඩෝ.. උඹ අඩනවද බං.. ඒ.. මොකද බං මේ.... "

" ඇත්තටම මං හිතුවේ උඹ සද්දයක් නැතුව හිටපු හින්දා අකමැති වෙයි කියලා බං.. මට... මට හිතුනෙ මිනුව මට අයිති නෑ කියල.. ඒකයි ඉබේම ඇස් වලට කඳුළු ආවේ.. මට මාරම සතුටුයි බං.. "

" උඹ වගේ එල කොල්ලෙක්ව කවුද බං මස්සිනා කරගන්න අකමැති.. උඹට නොකිව්වට මම, නෙත් , තේව් අපේ අකී නංගී එතකොට රුහී අපි හැමෝම බලන් හිටියේ, හිතින් හීන මැව්වේ උඹල දෙන්නා එකතු වෙනකන්.. ඉතින් මට අද මාරම සතුටුයි බං. වචන නෑ මට කියන්න.. මගේ නංගිව උඹ අනිවාර්යයෙන්ම තාත්තෙක් වගේ බලා ගනියි.. ඒක ගැන ආයෙ කතා දෙයක් නෑ මචන්.. "

" උඹට ගොඩක් පින් බං මට මිනූව දුන්නට.. ගොඩක් පින්..."

" ආ බන් මේ... මෙතන නෙත්ලත් ඉන්නවා. මේ උනුත් ඉල්ලනවා ෆෝන් එක.. මම දෙනවා ඈ.... "

එහෙම කියපු අභී මිහින්ගෙන් උත්තරයක් ලැබෙන්නත් කලින්ම ෆෝන් එක ස්පීකර් දාලා තේව්ගේ කාර්යාලිය මේසෙ මතින් තිබ්බේ ඒ ඉදිරියේ ඇති අසුනට බර වෙන අතරෙමයි.

" ආ ප්‍රේමවන්තයා... කොහොම හරි ඉතිං අපේ පවුලටම සෙට් උනා නේහ්... ඒකත් නරකම නෑ ඉතින්.. මට මාරම සතුටුයි මචං.. මේ ගැන වැඩිපුරම සතුටු වෙන කෙනා කවුද කියලා උඹ දන්නවද මහියා... "

" හ්ම්ම්.. දන්නවා බං.. වෙන කවුරුත් නෙවෙයි. ඒ අපේ සුදු නංගි, අකීනේ.. කෙල්ලට කියමු හෙට තියෙන උඹලගේ ඔෆිස් එකේ ඇනුවල් පාටි එකේදි.. එහෙම කමක් නෑනේ... "

" ආ කමක් නෑ ඒකත් හොඳයි.. උබම කියහං එහෙනම්.. ඔන්න අපි නම් කියන්න යන්නේ නෑ.. එයාගේ අයියා නෑනෙක් සෙට් කරගන්න යන්නේ කියලා කිව්වහම ගොඩක් සතුටු හිතෙයි... ඒකත් අපේම කෙල්ලව කිව්වම තවත් සතුටු වෙයි.. "

තේවුත් හදවතින්ම මේ ගැන සතුටු වුනේ මිහින්ගෙ හොඳ ගතිගුණ වලට වගේම ඒ ලස්සන හදවතට ගොඩක් ගරු කරපු නිසා. ඒ විතරක්ම නෙවෙයි අකී වගේම කොල්ලත් මේ වගේ දවසක් උදා වෙනකන් බලන් හිටියා. ඉතින් සතුටු වෙන්නේ නැතුව ඉන්නේ කොහොමද... මේ හැමෝම දැන් එකම පවුලකට බැඳෙන්නෙ. ඉතින් ඒ සතුට තවත් වැඩි වෙලා.

" මූත් ඉඳලා ඉඳලා බැල්ම දැම්ම කොහොම හරි අපේ චූටි දොස්තර නෝනට. නේ බං අභියා... කොහොම හරි හීන්නූලෙන් ගේම ගහපු විදිහ බලකො මූ. දෙකට ගනින්න බෑ වගේ ඉඳලා... "

නෙත් මිහින්ටත් ඇහෙන්නම අභී එක්ක කියවන්න ගත්තේ තේව් නම් හිනා වෙවී මේවා අහන් ඉද්දි. හැබැයි ඉතින් නෙත්ට ඒ කතාවට හම්බුණු ප්‍රතිචාරයට නම් බලන් ඉද්දි නෙත්ගෙ මූණ බෙරි වුණේ දැන් ඉතින් තේව්ගෙනුයි අභීගෙනුයි කණක් ඇහිලා ඉන්න බැරි බව දැනගෙන.

" අනේ මේ නෙත්.. තෝනෙ යකෝ අර ටීචර් නංගිවත් කාර් එකේ දාගෙන පාරවල් ගානේ වැඩිහිටියන්ට පමණයි දර්ශන පෙන්නන්නෙ.. උඹට කියන්න තේව්, මං හිතුවේ මුගේ වාහනේ අවුලක් කියලා. ඊට පස්සේ මං මිනුත් එක්කම කාර් එකෙන් බැහැලා එතැනට ගියා. ගියාට පස්සේ මට වැඩේ තේරුනේ.. මූ කෘතිම ස්වශනය දෙන ගමන් හිටියේ.. මං හිතන්නේ ටීචර් නංගිගේ හාර්ට් එක වැඩ නැතුව ගිහින්ද දන්නෑ එක පාරම.. හිහ්... "

" ප*රයා.. මං බොට කිව්වා ඕක මුන් දෙන්නට කියන්න එපා කියලා.. අඩෝ, ඇයි බං ඔහොම කිව්වෙ හිතක් පපුවක් නෑ වගේ.. මගේ රෙදි ඉල්ලෙනෙ දැන් ඉතිං මුං ඉස්සරහම.. මිහියා, ඇයි ඔබ මගේ පතිවත කෙලෙසුවේ මෙලෙස... "

" උඹත් දැන් මට එක එක ඒවා කිව්වේ.. දැන් ඕන එකක් කරගනින් මම තියනවා. ඒ මං තියෙනවා බං අභියා.... "

." හරි මචං බුදු සරණයි.... "

ඒ දුරකථන ඇමතුම අවසන් වෙද්දීම වගේ නෙත් නම් ඉඳගෙන හිටපු පුටුවෙන් නැගිට්ටේ ඔෆිස් රූම් එකෙන් එළියට යන්න. ඒත් ඒකට ඉඩක් නොලැබුණේ එළියට යන්න ගියපු නෙත්ව අභී ඇදලා අරගෙන ඒ ළඟ තිබුණු සෝපා එකට තල්ලු කරපු නිසයි. ඊට පස්සේ අභී තේව් දෙන්නත් එක්කම එකතුවෙලා අහිංසක නෙත්ට හුස්ම ගන්න බැරි වෙනකන්ම කිතිකවන්න ගත්තේ චූටි ටීචර් ගැන නොකියා හැංගුව තරහට දඬුවමක් විදිහටයි.

" හම්මේහ්... !!! ඇති යකෝ..!! මාව මැ*රෙ*යි බොලව්.. !! ඊට පස්සේ මගේ චූටි ටීචර්ට වෙඩින් එකක් ගන්න වෙන්නේ කොහෙවත් නැති උණහපුළුවෙක් බැඳගෙන තමා.. එහෙම උනොත් තොපි දෙන්නගෙ පස්සෙන් එනවා මන් මැරිලා භූතයෙක් වෙලා හරි... "

" අනේ ප*ලයන් ගස් වැද්දා... තෝ ඔච්චර එකට ඉඳලා අපිට කිව්වේ නෑ වැඩේ දැන් හරි කියලා.. ප*ල*යන් යන්න... "

" කියල වැඩක් නෑ තේව්... මූ මිත්‍රද්‍රෝහියෙක් බලන් යද්දී.. තෝ කතා කරන්න එපා අපිත් එක්ක... "

ඉදින් මේ සොඳුරු අඬදබර හමාර වුණේ නෙත් කොහොමින් කොහොම හරි අභීවයි තේව්වයි යාළු කර ගනිද්දී. එදා ඉඳන්ම පුංචි සන්ධියේ ඉඳලා එකට ඉස්කෝලේ ගියපු දා ඉඳන් මේ වෙනතුරුම මේ තුන්දෙනාගේ මේ අපූරු මිතුදම නොවෙනස්ව පැවතුණා. එක එක්කෙනාගේ ජීවිතේ අස්සක් මුල්ලක් නෑරම අනිත් කෙනා දන්නවා. ඒ තරම් මේ බැඳීම් හරි ප්‍රබලයි. හරිම ශක්තිමත්. ඉතින් මේ සුබ පුවත නෙත් ඔවුන්ගෙන් සඟවා හිටියට පුංචි දුකක් දැනුනත් ඒ දුක පරයා අභීගෙ වගේම තේව්ගේ හිත් වලට දැනුනේ විශාල සතුටක්.

✥✥✥✥✥✥✥✥✥✥✥✥✥✥✥✥✥✥✥

කාලය ඉගිල ගොස් ඇත්තේ පැයට සැතපුම් වේගයෙනි. මිහින් තමන්ගේ දෙනෙත් ගෙනගියේ අත රැඳී ඔරලෝසුව මතටයි. එහි වෙලාව දහවල් දොළහයි කාල ලෙස සටහන් වෙද්දී මිහින් තමන්ගේ අසුනින් නැගිට්ටෙ කෑම එකත් අරගෙනමයි. දුරකථනය කලිසම් සාක්කුවට දාගෙන රූම් එකේ දොරත් ඇරගෙන කොල්ලා පිටවුණේ මිනූගෙ රූම් එක පැත්තට යන්න. යන අතරමගටත් ඒ මූණේ සිනාමල් ගොන්නක් පීදිලා තිබුනේ ඒ හිතේ සතුට දෝරේ ගලද්දී. ඔහුව දකින ඕනම කෙනෙකුට තේරෙනවා කොල්ල ඉන්නේ පුදුමාකාර සතුටකින් විත්තිය. විනාඩියට දෙකට මිනූගේ රූම් එක ඉස්සරහට ආව මිහින් දොරට තට්ටුවක් දැම්මේ ඇතුලෙන් කෙල්ලගේ කටහඬ ඇහෙද්දි.

" එන්න.. "

කාමරේ දොර ඇරෙන සද්දෙටයි කෙල්ල ඒ පැත්ත බැලුවේ. දොර ඇරගෙන ඇතුලට එන මිහින්ව දකිද්දී කෙල්ලගේ මූණ බිමට බර වුණේ ලස්සන හිනාවක් එක්කමයි. නොකීවට මොකද දවල් දොළහ වුණ වෙලාවේ ඉඳලම කෙල්ල මග බලාගෙන හිටියේ මිහින් එනකම්මයි. ඉතින් ඒ දඟකාර ඇස් දැකපු මොහොතෙම හිතේ ඇදුණු සතුට දන්නේ ඇයම විතරයි. ඒකමයි ඒ රෝස දෙතොල් වලට හිනාවක් ආවේ.

" මම පරක්කුද මිනු.. සොරි.. අද ටිකක් පේෂන්ලා හිටියා වැඩිපුර.. "

" අහ්... අනේ එහෙම නෑ අයියේ.... "

" හ්ම්ම්... එහෙනම් කමක් නෑ... බඩගින්නෙ නේද ඉන්නේ.. කමුද... "

කොල්ලගේ පැනයට හිස වනා පිළිතුරු දීපු මිනු වොශ් රූම් එකට ගිහින් අත හෝදගෙන ආවෙ මිහින් නම් තාමත් අසුනට බර වෙලාම ඉද්දි.

" අයියා අත හෝදලාද ඉන්නේ...."

" ආහ්... "

කල්පනාවක හිටපු කොල්ලා එක පාරම ගැස්සිලා ගියේ ඒ තරම්ම දුරට කල්පනාවේ ගිලිලා හිටපු නිසයි.

" නෑ , මං ඇහුවේ අයියා අත හෝදලාද ඉන්නේ.. මම නම් අත හෝද ගත්තා.. "

ටික වෙලාවක් කෙල්ලගෙ ඇස් දෙක දිහාම බලාගෙන හිටපු මිහින් කෙල්ලගෙන් අහපු දේට ඇය ඔහු දිහා බලාගෙන හිටියේ පුදුමයෙන් වගේ.

" මේහ්.. ඔයාට බැරිද මට කවන්න.... "

උත්තරයක් දෙනවා වෙනුවට කෙල්ල පුදුමෙන් වගේ කොල්ල දිහාම බලන් ඉද්දි මිහින් පුටුවෙන් නැගිට්ටේ අත් හෝදගෙන එන්න හිතාගෙන.

" බැරි නම් කමක් නෑ.. මං නිකමට වගේ ඇහුවේ.. මම අත හෝදගෙන එන්නම්. එතකන් ඔයා කන්න මිනු..."

මිහින් පුටුවෙන් නැගිටලා යන්න හැදුවට මොකද එකපාරම ඒ පියවර නතර වුණේ කෙල්ලගේ කටින් පිටවුණු වචන වලටයි.

" ඉන්න.. යන්න එපා.. මං කවන්නම්..."

මිනූ ඒ ටික කියාගත්තේ නම් බිම බලාගෙන. කෙල්ලට ලැජ්ජයි වගේ. ඒත් කොල්ලා ඒක අහපු විදිහට බෑ කියලා කියන්න කෙල්ලට හිත දුන්නේ නෑ. මේ වෙද්දී මිහින්ගේ හිත නම් පිස්සු නටන්න අරගෙන. ඒත් කොල්ලා තමන්ගේ හිතටම තරවටු කරන් ආයෙමත් අසුනට බර වුණේ මිනුත් ඒ ළඟින්ම වාඩිවෙලා තමන්ගෙ කෑම එක දිගැරලා අනන්න පටන් ගද්දී. ඒ සුදු පාට දිගටි ඇගිලි සෙලවෙන ලාලිත්‍ය දිහා කොල්ල බලන් හිටියේ දැහැනකට සම වැදිලා වගේ. මුලින්ම අනපු බත් කට මිනූ කොල්ලගේ මුව අසලට ලං කරද්දී කොල්ලත් කට ඇරලා ඒ කළුපාට හීනි ඇස් වල අතරමං වෙලාම කෑම කන්න ගත්තා. ලැජ්ජාවෙන් වගේම හිතට දැනිච්ච චකිතයත් එක්කම මිනු ඒ හැඟීම් හිත අස්සේම හංගගෙන තමනුත් කන ගමන්ම කොල්ලට කෑම කවන්න ගත්තේ දෙන්නගෙම කෑම දෙකම ඉවර වෙද්දී. මිහිනුත් අද වෙනදට වඩා වැඩිපුර කෑම කාපු විත්තිය කොල්ලවත් දන්නේ නෑ. මොකද ඒ තරම්ම මේ ප්‍රේමවන්ත හිත ගොඩක් දුර ගිහින්. තමන්ගේ සිතැත්තියගේ ඇස් අස්සෙ අතරමං වෙලා හිටපු මිහින්ට වෙලාව ගතවෙනවා දැනුනෙත් නැති තරම්. කෙල්ල නැගිටලා අත හෝදන්න යද්දි තමයි කොල්ලා හරි සිහියට ආවේ.

" මාව පිස්සු වට්ටනවා මැණික උඹ නම්.. දෙයියනේ හුස්ම ගන්නත් බැරිද මන්දා. වෙනදට වඩා වැඩිපුර කෑවනෙ අද. කොහොම හිටපු උඹටද මිහින් මෙහෙම උනේ... "

තමන්ගේ හිතටම බැන වදිමින් මිහින් බලන් හිටියේ කෙල්ල ආයෙමත් එනකන්. මිනු ඇවිත් ආයෙමත් තමන්ගේ අසුනට යන්න යද්දිමයි මිහින් කෙල්ලගෙ අතින් අල්ලලා ඔහුගේ එහා පසින් වාඩි කරගත්තේ.

" නංගි.. ටිකක් මෙතනින් වාඩිවෙන්නකෝ..."

" අයියේ... "

එහෙම කියපු කොල්ල තමන්ගේ අත් දෙකෙන්ම කෙල්ලගේ මූණ මැදි කරගත්තේ පුදුමාකාර සෙනෙහසකින්. මිනුත් ඒ ඇස් වලින් කෙලින්ම මිහින්ගේ ඇස් දිහා බැලුවේ මොකක්දෝ හැඟීමක් හිත අස්සේ නලියද්දී. ඒ හැඟීමට නමක් මේ හීනි ඇස්වල අයිතිකාරි තවමත් දන්නේ නැති හැඩයි.

" මැණික.. මම තවත් මේ ගැන නොකියා පරක්කු කරන්න ඕන නෑ කියලා හිතුනා. දන්නවද... මේ හීනි ඇස් දෙක මාව පිස්සු වට්ටල මැණික.. මේ මිහින්ගේ හිත අස්සේ නිතරම දඟ කරන්න පටන් අරන් මේ හීනි ඇස් වල අයිතිකාරි මටත් හොරාම... ඉතිං තවත් නම් ඉවසන්න බෑ කියලා හිතුනා මට..."

" මේ බලන්න මැණික.. මගේ දිහා කෙලින් බලන්න.. මං උබට ආදරෙයි රත්තරන්.. මගේ පණට මං ආදරෙයි... මේ මිහින්ගෙ වෙන්න පුළුවන්ද වස්තු... ම්ම්.. මේ පුංචි දොස්තර නෝනට මේ කොල්ලව එයාගේ හස්බන් හැටියට පිළිගන්න පුළුවන්ද.. කියන්න පැයියෝ.. ඇයි මෙහෙම කඳුළු පුරවගෙන බලන් ඉන්නේ.. "

මිහින් ඒ ටික ඇහුවේ ඒ කම්මුලක් රටාවකට තමන්ගේ මහපට ඇඟිල්ලෙන් පිරිමදිමින්. මේ තරම් ලස්සනට මේ තරම් ආදරෙන්, ඒ වචන හදවතින්ම ගලපද්දි හදවතට දැනෙන්නම කියද්දිත් කෙල්ල කොහොමද තමන්ගේ පපුවේ නලියන හැඟීමට අරුතක් නොදී ඉන්නේ.. නමක් නොදී ඉන්නේ... ඉතින් දෙවරක් නොහිතා හීනි ඇස් වල අයිතිකාරී පුංචි දොස්තර මහත්තයාගේ පපුවට තුරුල් වෙන්නේ සතුටු කඳුළු මැදින්මයි.

" මමත් ආදරෙයි මගෙ අයියේ.. ගොඩක් ආදරෙයි... "

මිහින්ගේ පපු ගැබට තුරුල් වුණු පුංචි දොස්තර නෝනව තවත් ටිකක් තදින් වැළඳ ගත්ත මිහින් ඒ හිස් මුදුනත හරි ආදරෙන් සිපුමක් තැවරුවේ ඒ පිරිමි ඇස්වලින් කම්මුල් තෙමාගෙන කඳුළු බිඳු දෙකක් පහළට ඇද වැටෙද්දී.

" මගේ වස්තු... "

හීන් ස්වරයෙන් උනත් මිහින්ගෙ මුවින් උගුරෙන් වගේ කියවුණු ඒ වදන් ඒ ආදරණීය ආමන්ත්‍රණය මිනූගේ සවන් වලටත් හොඳින්ම ඇසුණා.
