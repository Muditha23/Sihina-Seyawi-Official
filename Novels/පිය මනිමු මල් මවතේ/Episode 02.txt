" වරුණි , අර කම්පැනි එකෙන් ආවොත් එයාලව මගේ ඔෆිස් රූම් එකටම එක්කගෙන එන්න..."

" හරි සර්..."

වරුණි, ඇය තමයි කොල්ලගේ පෞද්ගලික ලේකම් විදියට කටයුතු කරන්නේ. ඇය යහපත් ගති පැවතුම් ඇති තරුණියක්. ඒ වගේම තම සේවා ස්ථානයට අවංකව සේවය කරන තැනැත්තියක්ද වූවා.

කාලය විනාඩියෙන් විනාඩිය ගෙවිලා ගියේ අදාළ ආයතනය තේව්ගේ කාර්යාලය බලා පැමිණි අමුත්තන් ගිවිසුම් අත්සන් කර නැවත පිටව යද්දි. තමා අතරැදි ඔරලෝසුව දෙසට නෙත් යොමු කරමින් ඔහු නැවතත් තම රාජකාරී කටයුතුවල නිරත වුණේ තරමක් කාර්ය බහුල කරවමින්.

දහවල් කාලයේ අකී ,රුකී සහ චූටි දූ පැටියා ගමනක් යන්නේ ලෑස්ති වෙලා හිටියේ. ඒ රුහීගේ වෙඩින් එකේ වැඩ කටයුතු වගේකටයි. ඔව්, රුහීගෙයි අභිගෙයි වෙඩින් එක තියෙන්නේ තව සතියක වගේ කාලෙකිනුයි. මේ ගමනට අභිත් සහභාගි වෙලා හිටියා.

අභී එහෙමත් නැත්නම් අභිරු හිමන්ස දල්පදාතු. අපේ තේව්ගෙ හොඳම යාළුවො දෙන්නගෙන් එක්කෙනෙක්. අනිත් පැත්තෙන් බැලුවොත් ලඟදිම තේව්ගේ මස්සිනා වෙන්නෙත් අභීම තමයි.

" මාමි.. උයා මත මුනාද අලං දෙන්නේ... "

පුංචි මෙයිලි බබා රුහිගේ අතේ ඉඳගෙනම ඩ්‍රයිවින් සීට් එකේ ඉන්න අභීගෙන් අහන්නේ කොල්ලගේ මූණටත් හිනාවක් එද්දි.

" මොනාද දැන් අපේ චූටි මැණිකට ඕනේ... "

" මට අයිත් කීම් ගොදාලියක් අලං ඕනේ... "

" අම්මෝහ්.. හොඳට තියෙයි.. අම්මිගෙන් මටත් එක්ක ගුටි කන්න වෙයි..."

ඒ පාර නම් චූටි පැටියා පිටුපස අසුනේ හිටපු අකී දිහාවට බැල්මක් දාලා ආයෙම අභී දිහා බැලුවේ හොර හිනාවකින්.

" අනේ අනේ.. .හොරෙන් බලන විදිහ පේනවද මේ කපටි කෙල්ල.. නෑ නෑ අයිස් ක්‍රීම් ගොඩාරියක් කාලා ඉතින් මාමයි දුවයි දෙන්නම මගෙන් ගුටි කනවා හොඳේ.. "

අකීගෙ තරවටු අහගෙන හිටිය පුංචි එකීගේ මූණ ඇඹුල් වෙලා ගියා. අභීත් හොරෙන් ඒ දිහා බල බල හිනා වෙනවා. කොහොමින් කොහොම හරි කතාව පිටම කට්ටිය ආවේ රුහීගෙ වෙඩින් ඩ්‍රස් එක රෙඩිද කියලා බලන්නයි. ඒ රටේ ප්‍රසිද්ධම චරිතයක් වුණු දේශාන් මාන්නප්පෙරුමගේ ළඟටයි.

" wow.. සාරි එක නං හරිම ලස්සනයි රුහී.."

" ඇත්තමද.. මේක මට මැච්ද අකී.... "

" ඔව් ඔව් ළමයෝ.. මම මොකටද ආයි බොරු කියන්නේ...."

" අභී.. ඔයත් කියන්නකෝ අනේ මොනවා හරි.. සද්ද නැතිව ඉන්නේ...."

රුහී කියවන්න ගත්තෙ මූණ ඇඹුල් කරගෙනම.

" අපෝ.. ලස්සනයි ලස්සනයි.. මම මේ සද්ද නැතුව බලාගෙන හිටියේ මොනවද කියන්නේ කියලා හිතා ගන්න බැරුව... "

" ඔය බොරු.. ලස්සනයි නම් කලින් කියන්න එපැයි.. හුම්.... මම අහපු හින්දා දැන් එහෙම කියනවා බොරුවට.. ඔයා නම් හොඳ නෑ අභී..."

" අයියෝ බබා.. ලස්සනයි කියලා මං දැන් කිව්වනේ ඉතින් ම්ම්.... "

මේ සුන්දර රණ්ඩුව දිහා අම්මායි දුවයි නම් හිනාවෙවීම බලන් හිටියා. ඒ මදිවට මෙයාලගේ dress designer කොල්ලාටත් මේවා දැකල හිනා. මේ වගේ කපල්ස් නම් ඉතින් ඕන තරම් එයා ගාවට ඇවිල්ලා ඇති.

" හයියෝ නැන්දි.. උයානං සූති බබෙක් අගේ අනේ... මේ මේලි බබාවත් උහුම නෑ අනී.. නේද අම්මි... "

" ආන්න දැක්කද.. අපි චූටි මැණිකටත් ඒක තේරිලා.. "

අභී පුංචි මෙයිලිව වඩාගෙන ඒ කම්මුලක් ඉඹින ගමන් කිව්වේ රුහීගේ මූණ නම් ඇඹුල් වෙද්දි.

" පෙනේද මේ කපටි කෙල්ල... එයයි මාමීයි දෙන්නම එක පැත්තේ.. දැන් ඔයාට මාව මතකවත් නෑ නේද චූටි මැණික.. මාමි නැති වෙලාවට තමයි මාව හොයාගෙන එන්නේ හොර ගෙඩියා... "

කොහොම හරි ඉතින් කට්ටියම ඒ වැඩෙත් කරගෙන පොඩ්ඩක් ෂොපින් පාරකුත් දාලා එහෙම තේව්ගේ ඔෆිස් එක පැත්තට ආවා. වාහනේ පාකින් එකෙන් නවත්තලා කට්ටියත් එක්කම ඇතුලට එද්දී ඉස්සරහට වෙලා හිටගෙන හිටපු නටාශගේ මූණ නම් ඇඹුල් වෙලා ගියා. ඒ මදිවට ඒ මූණ ඊර්ෂ්‍යාවෙන් පිපිරෙන්න ගත්තා අකීගේ ලස්සන දැකලා. එදා ඉදලම නටාශා මේ කෙල්ලගේ ලස්සනට හිත යටින් ඊර්ෂ්‍යා කළා.

" මැඩම්... මේ මොකද මේ... කට්ටියත් එක්කම මෙහේ... "

නටාශා ඒක ඇහුවේ කට නම් හැත්ත පහ වගේ කරගෙන. ඇගේ පෙනුමෙන් තේරුණේ නම් මේ අයගේ පැමිණීමට ඇය වැඩි කැමැත්තක් නැති බවක් තමයි. මේ වදන් වලට රුහීගෙ නම් රතු කට්ට පැන්නා.

" මේ නටාෂා.. ඇයි අපි තමුන්ගෙන් අහලද අපේ ඔෆිස් එකට එන්න ඕනේ.? අහ්.. මේක හරි වැඩක් නේ.. තමුන් මේකේ බොස් නෙවෙයි නේ.. තමුසෙ මෙතන රිසෙප්ෂන් එකේ ඉන්න කෙල්ලෙක් විතරයි.. තේරුනාද.. මට පේන්නේ තමුසෙට ඒ පෝස්ට් දෙක පැටලිලා වගේ.. ඉක්මනට හරි සිහියට එනවා.. මොකද ඔහොම පැටලෙන එක ඒ තරම් හොඳ දෙයක් නෙවෙයි.. "

රුහී කියවන්න ගත්තෙ මුළු මූණම තරහෙන් රතු කරගෙන. කෙල්ලට නටාශගේ කතාවෙන් හොඳටම තරහා ගියා කියලා අභීටත් තේරුනා. .ඉතින් ඒ හින්දමයි කොල්ලා රුහීගෙ අතකින් අල්ලගෙන කතා කරන්න ගත්තේ.

" බබා.. අපි යමු.. මෙතන කෑගහන එක අයියටමනේ හොඳ නැත්තේ... නටාෂා.. තමනුත් තමන්ගේ තරමට ගැළපෙන ප්‍රශ්න අහනව.. මෝඩ කතා නොකියා...."

"සො..රි සර්... "

ඒ පාර නම් නටාෂා එහෙම කිව්වේ මූණත් පුලුටු කරගෙන බිම බලාගෙන.

කොහොමින් කොහොම හරි ඒ යුද්දේ ඉවර වෙලා කට්ටියත් එක්කම තේව්ගේ කැබින් එකට ආවෙ දොරට තට්ටු කරලමයි.

" කමින්....."

" ආහ්... මේ සෙට් එකනෙ මේ.. මම ඒත් බැලුවා කවුද කියලා..."

කතාබහ අතරෙ තේව්ට රුහීගේ මූණේ වෙනස හොඳටම පෙනුනා. ඒ මදිවට කෙල්ලගේ කට තාම වැඩ. කටුකුටු ගගා බනිනවා හෝ ගාලා. තේව් ඒක දැකලා ඒ දිහා බලන් හිටියේ නලලත් රැලි කරගෙනයි.

" මේ මොකද චූටි මේ.. ඒහ්... මොකද තනියම කියවන්නේ.. පිස්සුවත් හැදීගෙන එනවද මන්දා අභියෝ.. හරි වැඩේ උඹට ලබන සතියෙ බැඳගන්න වෙන්නේ මේ පිස්සු මරගාතෙද එතකොට.. "

තේව් අභී එක්ක කිව්වේ මුවින් පිටට පනින්න එන හිනාව හිර කරගෙනයි. ඒක දැකලා රූහිට තවත් තරහ ගියා.

" අනේ මේ අයියා.. තමුසෙත් මගෙන් අහගන්නවා දැන් හොඳේ.. හහ්.. ආවා මෙතන අයිතිවාසිකම් පෙන්නන්න.. ඒකිට කොහේ තියෙන අයිතියක්ද එහෙම අහන්න.. ' මැජම් මේ මොකද කච්චියම මෙහේ... ' තමා හහ්.. ඒකිගේ අම්මගේ තාත්තගේ බූදලේ කියලා හිතුවද දන්නේ නෑ.. .ඇයි වදේ...."

" අඩේහ්.. මේ මොකද බං අභී.. "

කම්මුලට අතකුත් තියාගෙන තේව් බලන් හිටියේ රූම් එකේ පැත්තක තිබුණු සෝපා එකට වෙලා කුටු කුටු ගගා බනින තමන්ගේ එකම නංගි දිහා.

" මොකද තමයි.. අර පිස්සු හෝන්තුවටත් කට තියාගෙන ඉන්න බෑනේ බං. නිකම් බොරුවට සෝබන දාලා හොඳට අහගත්ත හැබැයි... නටාෂා ඇහුවා අපි මෙහෙ ආවේ මොකටද කියලා.. ඒකට තරහ ගිහින් ඔය. ඒකත් ඇත්තනේ බං ඉතින්.. අපි ආවහම ඒ ගෑනිට මොකද..."

" නෑහ්... ඔය සක්කර මට්ටම කොහොමත් එක විදිහක්... මටත් ඒක තේරිලා ටිකක් කල්.. අපි බලමුකෝ.. මොකාටද එන්නේ කියලා.. "

තේව් කල්පනාකාරීව විමසුවේ එක් අතකින් තම රැවුල් කොට පිරුණු නිකට පිරිමදිමිනි.

" තාත්ති... උයාත මාව පේන්නේ නෑද අප්පා... හලි නලකයි අනී.. මත කතා කළෙත් නෑ..."

තමන්ගේ ශීට් එක ළඟටම ඇවිත් චොක්ලට් එකකුත් කන ගමන් කියවන පුංචි මැණිකගේ හඬිනුයි කොල්ලා කල්පනාවෙන් මිදුණේ.

" ආ... හරි හරි මැණික... සොරි... කොහෙද ඉතින් මේ ඔයාගේ නැන්දිගේ කුටු කුටු ගෑවිල්ලට ඒකත් අමතක වුනානේ... දැන් කියන්නකෝ.. මගේ පුතා මේ කොහෙද ගියේ... "

පුංචි දරුවාවත් තම උකුලට අරගෙන ඔහු විමසුවේ ඒ සිනිඳු කෙහෙරැල් මත සිපුමක් තවරමිනි.

" මාමිලා එක්ක සෝයි සූට් ගේන්න ගියා... තව අයිත් කීම් කෑවා... තව තෝයි තෙල්ලම් බදු ගොදාලියක් ගත්තා...."

පුංචි පැටියා ගිරවියක් වගේ කියවගෙන කියවගෙන ගියේ ඒ දිහා තේව් හරිම ආශාවෙන් බලාගෙන ඉද්දී.

" මේ.. ඒක නෙමේ, අපි මේ නිකන් මේ පැත්තට ආවේ.. මොකෝ කරන්නේ, ලන්ච් අරගත්තෙත් නැති එකේ යමුද එළියට ගිහින් කාලාම එමු... "

" ඒකත් ඇත්ත තමයි.. යමල්ලා එහෙනම්... "

අභීගේ යෝජනාවට එකඟවෙලා තේව් ඉක්මනටම තමන්ගේ ටේබල් එකත් අස් කරලා කට්ටියත් එක්කම කැබින් එකෙන් එළියට ආවේ සවස් වරුවේ පැවරී ඇති වැඩ කටයුතු කිහිපයක් වරුණි කැඳවා ඇයට පැවරීමෙන් අනතුරුවයි.

" උඹලා දෙන්නා උඹේ වාහනේ යමන්.. අපි එන්නම්..."

එහෙම කියපු තේව් අකීයි චූටි මැණිකයි එක්ක තමන්ගේ නවීනතම මාදිලියේම mercedes benz රථයට නැගී පිටවූයේ අභීගේ මෝටර් රථය ඔවුන්ට පිටුපසින් පැමිණෙන විටයි.

" මැණික... මොකෝ අනේ සද්දයක්වත් නැත්තේ...."

තේව් ඉදිරියේ ඇති මාවත වෙත නෙත් රඳවා ගෙනම අකීගෙන් ඇහුවේ කෙල්ල මේ වෙනතුරුම වචනයකවත් කතා කරපු නැති හින්දා.

" ඔයා ඉතින් මට කතා කරේ නෑනෙ දීර්.....
අනිත් හැමෝමත් එක්ක කතා කරාට.."

ඒ කතාවට නම් කොල්ලගේ මුනට ආවේ ලස්සන හිනාවක්. කොල්ලා දන්නවා කෙල්ල කැමති තමන්ගේ අවධානය ඇයගෙ පැත්තට ලැබෙනවට කියලා. ඒ වගේම මේ අහිංසකී මේ විදිහට මේ තමන්ගෙන් හොයන්නේ ඇයට කලින් නොලැබුණු ආදරේ කියලත් කොල්ලා හොඳින්ම දන්නවා. ඒක කොල්ලට හොඳටම තේරෙනවා.ඉතින් කෙල්ල ගැන ඒ හිතේ තියෙන ආදරේ මේ දේවල් හින්දා තව තවත් වැඩි වෙනවා.

" ආ.. ඒකයි මේ.. කොහෙද මැණික. අර බෙලි කටු මල්ල හොල්ලන්න ගත්ත හින්ද මට කතා කරන්නත් බැරුව ගියා.. ඕකට ඉතින් මූණ එල්ලගන ඉන්න එපා.. මට පාළුයිනේ ම්ම්.... "

" බොරුවට බටර් ගාලා කොහොම හරි මාව යාළු කරගන්න දන්නවා නේද ඔයා... "

ඔහුගේ උරය මත හිස තබාගෙනම ඇය කිව්වේ ඒ අත තම අත්ලින් පිරිමදිමින්.

පුංචි කෙල්ල නම් වගේ වගක් නැතුව චොක්ලට් එකකට යට වෙලා. ඉතින් එයාට ගානක් නෑ අම්මා තාත්ත කතා වෙන දේවල් ගැනවත්.

විනාඩි දහයකට විතර පස්සේ ඔවුන්ගේ රථය නතර වුණේ ලස්සන පුංචි රෙස්ටූරන්ට් එකක් ලඟයි. වාහනය නතර කරලා තුන්දෙනත් එක්කම බැහැලා එළියට ආවේ ඒ පස්සෙන්ම අභී රුහී දෙන්නත් එක්කම කට්ටියම රෙස්ටූරන්ට් එක ඇතුලට යද්දී. ඒ වෙනකොට නම් කට්ටියට හොඳටම බඩගිනි වෙලා හිටියේ. ඉතින් වැඩි කතා නැතුවම වේටර්වරයා රැගෙන ආ මෙනුපත බලලා කෑම ඇණවුම් කර ඔවුන් සියල්ලම බලා සිටියේ තම ඇණවුම් ලැබෙන තුරුයි.

" අම්මේහ්.. ඉන්න බෑ දැන් නම් යකෙක් කන්න බඩගිනි බං.. "

අභී කිව්වේ බඩත් එක අතකින් අතගාමින්.

" අයියෝ කෑ ගහන්න එපා අභී..."

" එහා ටේබල් එකේ ඉන්න ගෑනු ළමයි ටිකත් මේ පැත්ත බැලුවා... ඔයා හයියෙන් කෑ ගැහුවනේ..."

රුහි කිව්වේ කොල්ලගේ ළඟට ලංවෙලා.

" ඉතින් දෙයියනේ.. බඩගින්නට බඩගිනියි නොකියා වෙන මොනවා කියන්නද... නේද බං තේව්...."

" කියල වැඩක් නෑ බං.. මේ කෙල්ලන්ගෙ මල විකාරනේ බං ඕවා.. "

තේව් ඒක නම් කිව්වෙ හොරැහින් අකී දිහාත් බලන ගමන්. ඒ කතාවට නං කෙල්ලත් කොල්ල දිහා ඔරවලා බලලා ඒ අතක් තමන්ගේ නියපොතුවලින් ග්‍රහණය කරගත්තේ කොල්ලගෙ කටින් කෙඳිරියක් පිට වෙද්දී.

" ආව් ආව්.. මැට්ටි... අහිංසකමත් නෑ බලාගෙන යද්දි... අම්මෝ චූටි, ඔයා කිව්වා නේද මේ මැට්ටි කැම්පස් කාලෙ දඟයි කියලා.. ඒක ඇත්ත කියලා මට දැන් නම් හිතෙනවා.. කොහෙද, මට ඒ කතාව අමතක වෙලානේ හිටියේ... "

තේව් කෙල්ල කොනිති ගහපු තැන අතගාන ගමන් කිව්වේ අභී රුහී දෙන්නගෙ මූණට හිනාවක් එද්දී.

" ඔය පටන් ගත්තා විතරයි මස්සිනා.. තව ඉස්සරහට පුරුෂ හිංසනයේ හොඳම හරිය..."

" මට විතරක් නෙමෙයි... උඹටත් ඉතින් ඒ ටිකම තමයි වෙන්නේ පුතෝ... "