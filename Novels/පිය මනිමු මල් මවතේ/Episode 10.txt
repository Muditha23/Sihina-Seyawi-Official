" ඉස්සරහින් ගමු අම්මේ.. ඔය කෙල්ල කොහොමත් දැන් මොනවා හරි අරගෙන යනකම් තමයි බලාගෙන ඉන්නේ... "

ඒ විදිහට තමන්ගේ අම්මත් එක්ක මිහින් සංවාදයේ යෙදෙන ගමන්ම මේ යන්නේ තේව්ලගේ ගෙදරට. ඒ අකීගේ දැඩි පෙරැත්තය හේතුවෙන්මයි. ඊට විනාඩි 15කට විතර පස්සේ ඔවුන්ගේ වාහනය තේව්ගෙ විසල් මන්දිරයේ ඉදිරියේ නතර වෙන්නේ ඒ වෙද්දී සවස පහ පමණ වෙලා තියෙද්දී.

කිචන් එකට වෙලා හිටපු අකී ඉස්සරහට එන්නේ මිදුලේ වාහනයක් නවත්වන හඬටයි. ඉදිරිපස දොර වෙත ඇවිදගෙන ආව කෙල්ලගේ ඇස් හරි ලස්සනට හිනා වෙන්නේ වාහනෙන් බැහැලා එන මිහින්ගේ වගේම ඒ ළඟින්ම අඩිය තියන පින්වන්ත කාන්තා රුව දැකලා. ඔසරියකින් සැරසිලා හිටපු ඒ ලස්සන පින් පාට රූපය මිහින්ගේ අම්මා කියලා තේරුම් ගන්න කෙල්ලට ඒ හැටි වෙලා ගියේ නෑ.

දුර තියාම වාහනයෙන් බැහැපු අම්මගේ ඇසුත් හරි ලස්සනට දිලිසෙන්න ගත්තෙ කෙල්ලගේ ලස්සන දැකලයි. ඒ වගේම කෙල්ලව දකිනකොටම කෙල්ලගේ ගතිගුණ ගැනත් මිහින් හැමදාම කරන වර්ණනාව හරියටම හරි කියලා අම්මටත් තේරුනා.

"අනේ... එන්න අම්මේ..... අයියේ... ඇති යන්තම් ඔයාට අම්මව අදවත් එක්කගෙන එන්න හිතුනා මෙහේ.. මම ඒත් හිතුවේ නෑ ඔයා එක්කගෙන එයි කියලත්..."

තමන්ගේ ලඟට ඇවිත් අතකින් අල්ලගෙන කතා කරන මේ සුන්දර තරුණිය දිහා සන්ධ්‍යා මහත්මිය බලාගෙන හිටියේ ඇහි පිල්ලමක්වත් ගහන්නේ නැතුව. තමන්ගේ සුරත ගෙන ඒ කම්මුලක් මත තබාගෙන සංධ්‍යා මහත්මිය කතා කරන්න ගත්තේ හරිම ලස්සනට හිනා වෙලා.

" අනේ... පුතා.... , ඔයා කිව්ව හරියටම හරි... ඇත්තටම සුරංගනාවියක් වගේම තමයි... ඇස්වහක් කටවහක් නෑ... කෝ දැන් අපේ පුංචි සුරංගනාවි එතකොට... "

" අම්මේ චූටි දෝනි... "

අකීගෙ වදන් අවසන් කරන්නටත් පෙර සාලයට වෙලා කාටුන් බල බල හිටපු පුංචි දෝණි දුවගෙන ඇවිත් මිහින්ගේ කකුල් දෙකේ එල්ලුනේ සන්ධ්‍යා මහත්මියත් කඳුළු අතරින් ඒ දිහා හිනාවෙලා බලන් ඉද්දි.

" මාමී.. තුදු මාමි... උයා ආවද දූනි බලන්න... "

බිමට පහත් වෙලා කෙල්ලව අත් දෙකට අරගෙන ඒ පුංචි ගිරා පැටියෙක් වගේ කියවන චූටි කට දිහා මිහින් බලාගෙන හිටියේ ලෝභකමින්.

" අනේ... හරිම හුරතල්... අපේ පුංචි පැටියත් ඒන්ජල් කෙනෙක් වගේම තමයි... "

සංධ්‍යා මහත්මියගේ හඬට පුංචි මැණික ඔලුව හරවලා ඒ පැත්ත බැලුවේ ඒ කවුද කියලා හිතන ගමන්. ඒ පුංචි ඇස් බෝල කරගෙන මිහින් දිහා බලලා මේ පණ්ඩිත ආච්චි ඇහුවේ ඒ ඉන්නේ කවුද කියලයි.

" මාමි, මේ කාද මේ ආත්ති අම්මි ... "

" මේ ඉන්නේ මගේ අම්මා දෝනි.. මගේ පුතාලාව බලන්න තමා මම ආච්චි අම්මව එක්කගෙන ආවේ අද... "

" තෝයි එයා.. හලි නත්තනයි.. උම්මා එතත් දෙන්න හිතෙනෝ මත.... "

පුංචි පැටියගේ මේ හුරතලයට ඒ කතාබහට සංධ්‍යා මහත්මිය නම් හිටියෙ වහ වැටිලා වගේ. ඒකමයි ලෝභකමින් ඒ පැටියව තමන්ගේ අත් දෙකට මැදි කරගෙන ඒ කම්මුලක් මත පුංචි හාදුවක් තිබ්බේ.

" අනේ මගෙ මැණික.. ආදරෙයි පුතේ.. මගේ පුතාට ආච්චි කෑම ජාති ගොඩාක් ගෙනාවා. එන්නකෝ අපි ඒවා ගේන්න යමු.."

දරු පැටියාව තමන්ගේ අත්වලට අරගෙන සන්ධ්‍යා මහත්මිය කාර් එක ළඟට ගිහින් ගත්තේ පුංචි මැණිකට ගෙනාව කෑම දාපු ලොකු කවර දෙකක්.

" දෝණි.. අනේ එන්නකෝ පුතේ.. "

සන්ධ්‍යා මහත්මිය අකීට කතා කරේම ඒ හිතේ පුරවගත්ත පුදුමාකාර සෙනෙහසකින්. ඒ ගැන දැනෙද්දී මිහින්ටත් දැනුනේ පුදුමාකාර සතුටක්.

" අම්මේ.. අනේ මෙච්චර දේවල් මොකටද උස්සගෙන ආවේ.. මං කිව්වේ අම්මව බලන්න ඕනේ කියලා විතරනේ.. අම්මා පව්... ගොඩක් මහන්සි වෙලා වගේ..."

" ඒකට මොකද දෝණි.. මට අපේ පුතා කිව්වා දෝණියි තේව් පුතයි මේ පුංචි කෙල්ලයි තුන්දෙනාම හැලප කන්න ගොඩක් කැමතියි කියලා. ඉතින් ඔන්න මම ටිකක් වැඩිපුරත් එක්ක හදාගෙන ආවා.. අනිත් හැමෝටමත් කන්න පුළුවන්නේ.. ආ, මේ ටිකත් ගන්නකෝ.. ඒ වගේ තව එක එක ජාතියේ කෑම වර්ග ඇති... "

එහෙම කියන ගමන් ඇය අකීගෙ අතේ තිබ්බේ කෑම බීම ගොඩාක් පුරවපු බෑග් මළු දෙක තුනක්.

මේ වෙලාවේමයි වත්තට තවත් නවීනතම මෝටර් රථ දෙකක් ඇතුළු වෙන්නේ. ඒ එකකින් බැස්සේ තේව් එක්ක නෙත්. ඒ වගේම අනිත් වාහනයෙන් බැස්සේ රුහි එක්ක අභි කොල්ලා.

හැමෝගෙම ඇස් නතර වුණේ කෑම බීම ගොඩක් අතින් කටින් එල්ලගෙන ඉන්න අකී වගේම ඒ ළඟින්ම ඉන්න පින් පාට වියපත් කාන්තාව ළඟයි. මිහිනුත් පැත්තකට වෙලා කොල්ලන්ට හිනා වෙද්දි නම් හැමෝටම තේරුනා මේ ඉන්නේ මිහින්ගේ අම්මා කියලා.

" අපි දැන්වත් ගෙට යමුද... ආපු වෙලාවෙ ඉඳන් තාම එළියෙනෙ ඉන්නේ... "

" යමුකෝ එහෙනම් දෝණි.. ආ.. මේ පුතාලත් ඇවිත් තියෙන්නේ. දරුවනේ.. කොහොමද ඉතින්... මං නම් ඉතින් ඔයාලව පින්තූර වලින් දැකලා තියෙනවා.. මොකද ,අපේ එක්කෙනාගේ වැඩේම ඔයාලා ගැනම කියවන එකනේ... "

මිහිනුත් සද්ද නැතුව අම්මා කියන ඒවා අහගෙන හිටියේ ලා සිනහවක් මුවේ කොනක ඇඳගෙන. හැමෝගෙම ඇස් නතර වුණේ මිහින්ගෙ ළඟ. හරියට මේ කියන්නේ ඇත්තද කියලා අහන්න වගේ.

" මූ නිතරම අපි ගැන කියවනවදා ආන්ටි... "

මෙහෙම ඉතිං මැද්දෙන් පැන්නේ වෙන කවුරුත් නෙවෙයි අපේ නෙත් කොල්ලා. මෙයාලගේ එක එක්කෙනාගේ ගතිගුණ ගැන මිහින් අම්මට පැහැදිලි කරලම කියලා තිබුණ නිසා ඉතින් හොඳයි.

" අනේ ඔව් පුතේ.. .නෙත් නේද පුතාගේ නම.. ඔයාල දන්නවද, මගේ දරුවා ඔයාලා නිසා ගොඩක් සතුටින් පුතේ.. එයා ඉස්සර නිහඬ චරිතයක් ගොඩක් වෙලාවට. යාළුවො ආශ්‍රය කරාට මහා ගොඩක් එක්ක යාළුකම් තියාගෙනත් නෑනේ.. එහෙමයි කියලා කා එක්කවත් තරහක් නෑ ඉතින්.. හැමෝම එක්ක හොඳයි.. හැබැයි එයාට ඔයාලත් එක්ක තියෙන්නේ හරි අමුතුම බැඳීමක්. එයාගේ ජීවිතේ උඩින්ම ඉන්නවා ඔයාලා හැම කෙනෙක්ම වගේ.. ඔයාලා නිසා එයා හිනා වෙලා ඉන්නවා හරිම සැහැල්ලුවෙන්.. "

" අම්මෝ.. මූ එච්චර දේවල් අපි ගැන කියලා තියෙනවද අම්මා... "

එහෙම අහන ගමන්ම තේව් මිහින්ගෙ කරට අතක් දාගත්තේ මිහින්ගෙ බඩටත් ලාවට පාරක් ගහන ගමන්.

" ආව් බ* ල්ලෝ... ඔහොමත් ගහනවද බං.."

" අඩේහ්.. උඹගේ මේ දඩාර ඇඟට මෙහෙම ලාවට පොඩ්ඩක් ටච් කරා කියලා දැනෙනවාහ්.. අනේ නිකන් හිටහන් බොරුව නොදා... අම්මේ, අපි යමු ගෙට.. "

මේ හැම කෙනාගේම කතා බහෙන් සන්ධ්‍යා මහත්මියට තේරුණා මිහින් මේ අයට එකතු වෙන්න හේතුව. මේක හරිම ලස්සන අමුතුම බැඳීම් ගොඩක එකතුවක් කියන එකට තවත් සාධක මොකටද.?

" අනේ.. මිහින් පුතා.. අම්මවත් එක්කගෙන ඇවිත් අද.. මම නාන ගමන් හිටියේ... ඉතින් ඇහුනෙ නෑ වාහනයක් එන සද්දෙවත්... අනේ යමු අක්කේ ගෙට.. "

නදී මහත්මිය ඒ වෙද්දී එළියට ආවේ මේ කතාබහේ සද්දෙටයි. හැමෝමත් එක්ක ගෙට ඇවිල්ලා කතාබහ මැදම තේ එකක් බොන්න තමයි ලෑස්ති වුනේ.

" අම්මෝ අන්ටි... ඔයාට නම් ආදරේ හිතෙනවා අප්පා ගොඩක්. මේ බලන්නකෝ, කෑම ජාති වලින් ගොඩක්ම තියෙන්නේ මමත් කැමති ඒවා... "

රුහී කිව්වේ කෑම මේසේ පිඟන්වලට අහුරලා තිබුණු සංධ්‍යා මහත්මිය ගෙනාපු කැම බීම ටික දැකලා.

" මේ, මිහියා.. ඔන්න මම අනිද්දායින් පස්සේ සතියකට දෙපාරක් තුන් පාරක්වත් උඹලගෙ ගෙදර ඇවිල්ල යන්න එනවා හොඳේ... "

නෙත් මෙහෙම කියන්නේ නිකං නෙවෙයි. කට්ලට් එකකුත් කටේ දාගෙන හපන ගමන්.

" ඇයි උඹ විතරක්, මේ අපිත් යනවා.. ආන්ටිට තමයි හැබැයි වදේ. ඒත් කරන්න දෙයක් නෑ.. ඔන්න අපි එනවා එහේ.. ආන්ටිගේ මේ සුදු අත් වලින් උයපු කෑම කාලා යන්න.. "

අභීත් ඉතින් කතාව පිටම තේ එකක් එක්ක කට්ලට්, හැළප විතරක් නෙවෙයි කෑම මේසෙ තිබුණු හැම කෑමකම වගේ රස බලන ගමනුයි හිටියේ..

" අනේ .. හරිම රසයි අම්මේ.... "

අකී කිව්වේ අතට තවත් හැලපයක් ගන්න ගමන්. තේව්ත් ඉතින් හැලප එකට වග කියනවා මදි නොකියන්නම. මොකද ඉතින් කොල්ලගෙත් කැමතිම කෑමක් නේ. ඒ විතරක්ද අපේ පුංචි පැටියා , එයත් එහෙම තමා.

" රසයි කියන්නේ මාරම රසයි අම්මා... "

තේව් එහෙම කිව්වේ නැත්තං ඒක ඇත්තටම ගුණමකු කමක් නිසා. මොකද, ඒ තරමටම කෑම ටික හරිම රහට තිබුණා. මේ පුංචි පුංචි ප්‍රශංසාවලට සන්ධ්‍යා මහත්මිය නම් හිටියේ ගොඩක් සතුටින්.

" අනේ, ඒ තරම් නම් රසද දන්නේ නෑ දරුවෝ.. හදිසියේමයි හැදුවෙත්.."

"අනේ නෑ අක්කේ. ඇත්තටම හරිම රහයි.. හොඳටම තියෙනවා.. කිසිම අඩු පාඩුවක් නෑ... "

නදි මහත්මියත් කිව්වේ කිසිම කහටක් නැතුව. මේ අතරෙම තමයි සනත් මහත්තයා නිවසට ඇතුළු වුනේ.

" ආ.. හොඳම වෙලාවෙ තමයි අද නම් ගෙට ගොඩවෙලා තියෙන්නේ.. මේ මිහින් පුතාගේ අම්මා වෙන්න ඕනේ..."

මිහින්ගෙ දිහා බලාගෙන සනත් මහත්තයා එහෙම ඇහුවේ කෑම මේසෙ පුටුවක් ඇදගෙන වාඩිවෙන ගමන්.

" ඔව් අංකල්... "

" මහත්තයා... ඔයාටත් මෙහෙම්ම තේ එකක් දෙන්නද... "

" ඔව් ඒකත් නම් හොඳයි තමයි... තේ එකක් බීලා ඉමුකො එහෙනම්. පස්සේ බැරියැ වොෂ් දාගන්න... "

හැමෝම සවස් යාමේ තේ බිව්වේ රසබර පුවත් ගොඩක් මැද්දෙයි. ඉතිං ඒ විදිහට ඒ ලස්සන හැන්දෑව ගෙවිලා යන්න ගත්තේ මේ හැමෝගෙම හදවත් වලට මේ බැඳීම් වල වටිනාකම තව තවත් තහවුරු කරමින්.

" හෙටත් වැඩ ගොඩක් තියෙයි නේද නංගී.. මං එහෙනම් නංගි කියනවා වගේ පුතා එක්ක දවල්ට එන්නම්කෝ මෙහේ නතර වෙන්නම බලාගෙන මේ දවස් දෙකට.. "

" අනේ එක කොච්චර දෙයක්ද අක්කේ.. අපි ඉතින් දැන් කොහොමත් එක පවුලක් වගේ නේ.. "

නදී මහත්මියත් හරියට සතුටු වුණා. ඒ සන්ධ්‍යා මහත්මිය තමන්ගේ ආරාධනාව පිළි අරගෙන හෙට දවසේ තමන්ගේ නිවසේ නතර වෙන්න එන්න කැමති වුන එකට.

" මාමි.. මත මේත තුද්ද කලලා දෙන්න තෝ... "

මෙයිලි බබා ඉඳුණු අඹ ගෙඩියකුත් අරගෙන මිහින්ගෙ වටේ කැරකි කැරකි කිව්වා. කොල්ලා එහෙම්ම කිචන් එකට ගිහිල්ලා මම ගෙඩිය හෝදගෙන පුංචි පිහියක් අරගෙන අඹ ගෙඩිය කපන්න ලෑස්ති වුණා. ඒ විදිහට ගත වුණේ හරිම පුංචි වෙලාවකුයි. මිහින් ගේ මුවින් පිටවෙච්ච කෙඳිරිල්ලට ඒ වෙලාවෙ කුස්සියට එන ගමන් හිටිය අකී ඒ ළඟට දුවලා ආවේ අඩියට දෙකට.

" ආව්.... "

" දෙයියනේ අයියේ..! අනේ බලන්නකෝ.... "

එහෙම කියන අතරම මිහින්ගේ අත තමන්ගේ අත් දෙකට මැදි කරගෙන අකී හයියෙන් කෑ ගැහුවේ තේව්ට. තේව් විතරක් නෙවෙයි ඒ සද්දෙට ආලින්දයේ හිටපු හැමෝම කිචන් එකට දුවගෙන ආවේ අකීගේ හඬෙහි යම් වෙනසක් ඔවුන්ටත් දැනුණු නිසයි.

" තේව්.. අනේ ඉක්මනට එන්නකෝ... "

කිචන් එක පැත්තට අඩියට දෙකට දුවගෙන ආවා තේව්ත් ඉක්මනට ඒ ලඟට ආවේ වෙලා තියෙන දේ හොඳක් නම් නෙමෙයි කියලා තේරිලා..

" ඕහ්.. මිහියා කෝ බලන්න... අකී ඔයා මේ අත හෝදවන්නකෝ.. ඉන්නකෝ මම ඉක්මන්ට බෙහෙත් එක අරගෙන එන්නම්...."

තේව් ආයෙම කාමරේට දිව්වේ තුවාලෙට දාන්න බෙහෙත් අරගෙන එන්න. ඔව්, මිහින්ගෙ අත ටිකක් විතර කැපිලා තිබුණා. ඒ තරම්ම ගැඹුරට කැපුනේ නැති උනත් ටිකක් ලේ නම් එන්න ගත්තා. රුහි ඇවිල්ලා අයිස් කැට තියලා තුවාලේ ලේ ගලන එක නම් කොහොමහරි නතර කරා. මේ වෙද්දී කට්ටියම හිටියේ කිචන් එකට එකතුවෙලා. අකීගෙ ඇස්වලට ලාවට වගේ කඳුළුත් ඇවිත් තිබුණා. කෙල්ලට මිහින්ව දැනුනේ තමන්ගේම අයියා වගේ. මොකද කෙල්ල පවුලේ තනි දරුවා. වෙන සහෝදර සහෝදරියෝ හිටියෙත් නැහැ. ඉතින් මිහින්ට අකී ලංවුණේ එක කුස උපන් සහෝදරයා කියන හැඟීමෙන්මයි.