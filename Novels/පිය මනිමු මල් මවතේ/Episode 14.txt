කාල වේලාව ගත වෙලා නර්තන පිඨිකාවේ විවිධ අංගයන් දිගහැරෙද්දී ඊළඟ අංගය විදියට සැලසුම් කරලා තිබුණේ කපල් ඩාන්ස් එකක්. ඒ මොහොතේ හෝල් එකේ හිටපු හැමෝම වගේ කපල් කපල් එකතු වෙලා ස්ටේජ් එක ගාවට කිට්ටු වුනේ ඒ අයිටම් එකට ලෑස්ති වෙලා. ඒත් එක්කම මනමාල යුවල රුහී අභී වගේම තේව් අකී දෙන්නත් ස්ටේජ් එකට යද්දී අභිගෙයි අකීගෙයි පෙරැත්තටම මිහින් එක්ක මිනුදිත් ඒ අංගයට එකතු වුණේ ටිකක් විතර ලැජ්ජාවෙන්.

" අනේ... අපි ඉන්නම්.. ඔයාලා ඩාන්ස් කරන්න අයියා... "

" අනේ මිනූ නංගි.. පිස්සු කියවන්න එපා.. මෙන්න මෙහෙ යමල්ලා.. කෝ මිහින්, මෙතනට ව*රෙන්.. "

නෙත්ගෙ බල කිරීමත් එක්ක මිහින් මිනුගේ අතක් අල්ලගෙන ස්ටේජ් එකට ආවේ ඒ වෙද්දි අභීලා තේව්ලත් මේ දෙන්නගෙ පැමිණීම අපේක්ෂාවෙන් බලන් ඉද්දි. පසුබිමෙන් වාදනය වෙන්න ගත්ත ගීතයට අභී රුහී යුවළ වගේම තේව් අකී දෙන්නත් ඔවුනොවුන්ගේ ලෝකයේ තනි වෙද්දී මිනු මිහින් දෙන්නත් නර්තනයේ යෙදුණේ ඔවුනොවුන්ගේ දෑස් කැල්මන් අතර තනිවෙද්දි.

ඈ විනා මධාරා මලයි
මා දෑසත් කලා වාසනා
පෑ සිනා මා හෘදේ නිවාලයි
මේ භවේ දී සදා
බලාපන් සෝබනී මා දිහා
නාඬාපන් රෑමතී මා නිසා
දැක ඈව දුරදී මගේ
නෙත ගැටුනාට නොදොඩා හද බැඳුනා නගේ
පෙර කිසිදාක නොදුටූ ඇගේ
මුව කමල මට නමුදු හුරු පුරුදු වගේ
හෝ... නගේ...

අභී රුහීගේ ඔසරියෙන් නිරාවරිත බඳ පෙදෙසින් එක් අතක් යවමින් ඈව පිටුපසින් වැළඳ ගෙන නර්තනයේ යෙදෙන්නට වුණේ අනෙක් අත ඇගේ උරමඩලේ තබා ගනිමින්. ඔහු ඇගේ සවන් අසලට ලන්ව ගීයද මුමුණන්නට වුනේ රුහීද විටින් විට ආලය පිරිවතින් ඔහුගේ මුව දෙස බැලුම් හෙළද්දී. ඒ ඇගේ දෑස් වලින් ලාවට කඳුළු බිඳු එක දෙක පිට පනින්නටද අර අඳිද්දි. තමාගේ ආදරයම අද දිනයේ තමාගේ ස්වාමිපුරුෂයා වීම ගැන ඇගේ හදෙහි වූයේ නිම් හිම් නොමැති ප්‍රීතියක්. ඔහුගේද දෑස් අද වෙනදාටත් වඩා ඇය අබියස දිදුලන්නට පටන් ගෙන තිබුණා. ඒ ඈ සදහටම තමා නමටම අද දිනයේදී ලියවුණු නිසයි. ඉදින් ඒ සතුටට සීමා මායිම් නැහැ. එය වචනයෙන් පවා විස්තර කළ නොහැකි හැඟීමක් වුණා.


නුරාවෙන් දිගැස් හී පියා
සිනාවෙන් තිගැස්සී නොයා
නොකීවත් හිතස්සේ තියා
දැකීමත් ඇතී මට ඔයා
රෝස තොල් මගෙ වේ දෝ නොම වේ දෝ
හිතින් මා ඉන්නම් බලා
සෝ තැවුල් කිම මේ දෝ නොහැඟේදෝ
හිඳින් මා ගන්නම් නෙලා...

මිහින් තම දෑස් ඉදිරියෙන් පෙනෙන ඒ හීන් කළු පැහැති ඇස් අයිතිකාරියගේ වතෙහි අතරමන් වූයේ ගීතයේ එම පද පෙළත් සමඟයි. ඇගේත් දෙනෙත් වූයේ ඔහුගේ මුව මඩල මතයි. ඇගේ උරහිසක එක් අතක් රඳවා ගෙන අනෙක් අත බඳ වටා යවමින් ඔහු ඈත් සමග නර්තනයේ යෙදුණේ වෙනමම ලොවක පියමනිමින්. මිනුගේ හදෙහිත් වූයේ මීට පෙර අත් නොවිඳි අමුතුම හැඟුමන් ගොන්නකි. ඊට නොදෙවනිම ඔහුගේ හද ද අකීගෙන් පසුව වෙනත් ස්ත්‍රී ආත්මයක් ඉදිරිපිට හෙල්ලී ගොස් ඇති බව ඔහුම නොදනී. එහෙත් කුමක්දෝ නොතේරෙන යමක් ලය පතුලින් සිද්ධ වෙමින් පවතින බව ඔහුට බිඳෙන් බිඳ හැඟී යන්නට පටන්ගෙන ඇත. ඒ හැඟීමේ වෙළෙමින්ම ඔහු ගීයට සම වැදී උන්නේ ඇයත් සමඟ දෑස් වලින් නොකී කතාවක අතරමං වෙන අතරේ.

බලාපන් සෝබනී මා දිහා
නාඬාපන් රෑමතී මා නිසා
දැක ඈව දුරදී මගේ
නෙත ගැටුනාට නොදොඩා හද බැඳුනා නගේ
පෙර කිසිදාක නොදුටූ ඇගේ
මුව කමල මට නමුදු හුරු පුරුදු වගේ
දැක ඈව දුරදී මගේ
නෙත ගැටුනාට නොදොඩා හද බැඳුනා නගේ
පෙර කිසිදාක නොදුටූ ඇගේ
මුව කමල මට නමුදු හුරු පුරුදු වගේ
හෝ... නගේ....

ඒ දුඹුරු ඇස් වල අයිතිකාරයා අපේ දඩබ්බරයා තමන්ගේ ආදර පතිනිය අකීගේ සාරිපොට අතරින් රින්ගූ ඔහුගේ හැඩි දැඩි අතකින් ඒ සිනිදු බඳ පෙදෙස ඔහුගේ හිමිකමට ගත්තේ එක් අතක් ඇගේ උරහිස මත නතර වෙද්දී. ඇගේ දෑත ලැගුම්ගෙන තිබුණේ ඔහුගේ ගෙල පෙදෙස වෙලාගෙනයි. දෑත් යුග ඔහුගේ ගෙල වටා යවමින් අකී තම ස්වාමියා තම හිමිකරුවා දෙසම බැල්ම විතැන් කරගෙන සිටියේ ඔහුත් ඇගේ අහිංසක දෑස් මත්තේම ලැගුම් ගනිද්දී. මුව කොණකට ඈඳාගත් ආඩම්බරකාර සරාගී සිනහවකින්ම කොල්ලා ගී පද මුමුණමින් ඈ බඳ වටා රැඳී තිබුණු ඔහුගේ අතකින් රටා මවන අතරේම නර්තනයේ යෙදුණේ ඇය වෙනම ලොවකට ගෙනයමින්. ඈත් දෝරේ ගලන සෙනෙහස පිරී දෙඇස් වලින් ඔහු වෙත බැල්මක් යොමා සිටියේ මුව මත විකසිත වූ සිනහවක් ද සමඟිනි. ඔහුගේ මුවින් ගැයෙන හැම ගී පදයක්ම ගැයුනේ ඇගේ දෑස් මත්තේම ලැගුම්ගෙනයි. ඒ වදනක් පාසාම ඈ ආදරයෙන් තම හදින්ම වැළඳ ගත්තේ ඔහු නමට ඇති විසල් ප්‍රේමය ඒ සිත් මලෙහි තව තවත් මුල් බැස ගනිද්දී. සුපෙම් පරාදීසයේ තනි වූ යුවලට ගීතය අවසන් වනවා හෝ නොදැනුනේ ඒ තරමට ඔවුන් දෙදෙනා එහි අභ්‍යන්තරයටම සම වැදී දැහැන් ගතව ඒ ගීතයෙහිම ජීවත් වූ නිසයි. ගීය අවසන් වෙත්ම නැගුනු අත්පොළසන් නාදයත් සමඟ ඇගේ නළලත ඔහුගේ මදක් රළු දෙතොලින් සිත්තම් වූ ප්‍රේමණීය හාදුවත් තත්පර කිහිපයක් විඳ ගත්තායින් පසුවයි ඈ ඔහුගෙන් ඉවත්ව ඔහුගේ අත්ලකම පැටලී වේදකාවෙන් බැස ගන්නට වූයේ. එම නර්තන අංගය සමගම මංගල උත්සවය වෙනමම ඉසව්වකට රැගෙන ගියා කිවහොත් නිවැරදියි. ඒ නර්තනයේ උණුසුම මඳ වේලාවක් යන තුරුම උත්සව ශාලාව පුරා පැතිර ගියේ එතරම්ම එය ප්‍රේමණීය නර්තනයක් වූ නිසාමයි. තවද එපමණක් නොව මේ වන විට කිහිප දෙනෙකුගේ අතින්ම ඒ ආදරණීය නර්තනය සමාජ ජාලා වෙතද මුදාහැර තිබීම විශේෂයක් වූවා.

" යේ.. අම්මි තාත්ති තෝයි.... "

ස්ටේජ් එකෙන් බැහැලා එන අකී තේව් දෙන්නා ළඟට මෙතෙක් වේලා නදී මහත්මියගේ උකුල මත හිටපු පුංචි මැණික දුවගෙන ගියේ අම්මි තාත්ති දැකපු සතුටට වගේම ඔවුන් දෙදෙනා නර්තනයේ යෙදුණු විලාසය ඒ පුංචි හදවතට සතුටක් ගෙන දුන් නිසයි.

" අනේ.. මගේ මැණික බලාගෙනද හිටියේ අම්මියි තාත්තියි ඩාන්ස් කරනවා.... ම්ම්.. "

" ඕ තාත්ති.. තෝයි උය දෙන්න. මං ආදලේ ගොදාලියත්... "

" අනේ.. මගේ රත්තරන්.. අපිත් ආදරෙයි මගේ පුතාට ගොඩක්... "

අකී කිව්වේ ඇස් වලට උණපු සතුටු කඳුළු අතරින්. පුංචි මැණික වඩා ගත්ත තේව් අකීගෙ උරහිස වටා අතක් දමා ඇයව පපුවට ළං කර ගත්තේ අනිත් අතින් පුංචි මැණිකව තුරුලට ගනිද්දි. ඒත් එක්කම දූ පැටියගෙ වගේම අකීගෙත් නළල් තලයේ පුංචි හාදුවක් තැවරූ තේව්ගේ ලයට දැනුනේ ආත්මයෙන්ම ලද සැනසීමක් කැටි වූ අමුතුම ආනන්දයක්. ඒ නිවීම ඒ සැනසීම පහදා දෙන්නට ඔහුට වදන් නොමැති තරම්. මේ ප්‍රේමණීය දසුන බොහොමයක් දෙනාගේ දෑස් වලට හසු වුනේ එය ඔවුන්ගේද හදවත් පැහැරගනිද්දී.

දහවල් ආහාරයෙන් පසුව විවිධ නර්තනාංග රැසකින් සමන්විත වූ මංගල සභාවේ සිටි සියල්ලන්ව පාහේ ගී ගයා නර්තනයේ යෙදෙමින් විනෝද වුනා. මේ අතරේ මිහින්ගේ මව සන්ධ්‍යා හා තේව්ගේ මවත් අභීගේ මවත් වූයේ අපූරු කතාවකි.

" අක්කේ.. මම දැක්කා අපේ කෙල්ල ඔයාලගේ පුතා දිහාම බලන් ඉන්නවා... "

ඉන්දු එහෙමත් නැත්නම් අභීගේ අම්මා එහෙම කිව්වේ සන්ධ්‍යා මහත්මියටයි.

" නොකිව්වට මොකද මාත් දැක්කා.. ඒ විතරක් නෙමෙයි, මිහින් පුතත් මිනූ දූ දිහාම බලනවා මාත් දැක්කා අක්කේ.... "

ඉතින් ඒ නදි මහත්මියයි. මේ තුන්දෙනාගෙම මුහුණුවල තිබුණේ අපූරු සිනහවක්.

" මාත් සෑහෙන වෙලාවක ඉඳලා දැක්කා නදී නංගි.. අනේ එහෙම දෙයක් වෙනව නම් කොයිතරම් හොඳද... මේ දරුවාගේත් වයස යනවා. එහෙම දෙයක් සිද්ධ වෙනවට නංගිලා අකමැතිද... "

අවසන් පැනය සන්ධ්‍යා මහත්මිය යොමු කරේ මිනුගේ වගේම අබීගේ මව ඉන්දු වෙතටයි. ඒත් ඇයගේ මුවෙහි පෙර තිබූ සිනහවම නොමැකී තවමත් පැවතීම හේතුවෙන් එය සන්ධ්‍යා මහත්මියට මහත් අස්වැසිල්ලක් වූවා.

" අනේ, අපි මොකට අකමැති වෙනවද අක්කේ. අනික මිහින් පුතා ගැන අමුතුවෙන් කියන්න දෙයක් නෑනේ.. රත්තරන් දරු පැටියා. ඒ වගේ දරුවෙක් අපේ දෝණිට ලැබෙනවා නම් මගේ කෙල්ල පුදුම තරම් වාසනාවන්තයි අක්කේ.. අපි බලන් ඉමු. හොඳ දෙයක් වෙයි. ඉක්මනට එයාලම එහෙම දෙයක් ගැන අපිට කියන දවස වැඩි ඈතක නැති විත්තිය මට දැනෙනවා... '

" ඔව්. අපි ඉවසීමෙන් බලන් ඉමු නංගී.. මටත් ඒකම දැනුනා... "

එලෙසින් සංධ්‍යා මහත්මිය මෙතෙක් දිනක් තම එකම දරුවා පිළිබඳව හදෙහි දරාගෙන සිටි විශාල දුක මදක් හෝ තුනී වූයේ ඔහුගේ දිවියට යහපත් කාලයක් එළඹෙන වගට ඇයට දැනුණු ඉඟි නිසාමයි.

මේ අතරේ තරුණ තරුණියන් සියල්ලම උන්නේ ටේබල් වලට වී කතා බස් වල නිරතවයි. පුංචි මැණික අකී තේව් වගේම නෙත් අසල ගැවසුනේ කෝලම් කතා ගොඩක් එක්කයි.

මේ වෙලාවෙම වොෂ් රූම් එකට ගිහින් එන ගමන් හිටිය මිනූ එක පාරටම තමන්ගේ ඉස්සරහින් ආපු මිහින්ගේ පපුවේ හැප්පිලා වැටෙන්න යද්දිම කොල්ලා ඉක්මන් වෙලා කෙල්ලව තමන්ගේ පපුවට ඇදගෙන වැළඳ ගන්නේ කෙල්ලට හිතන්නවත් වෙලාවක් නොතියම. මිනුගේ ඇස් ඉබේම ඒ වෙලාවේදී පියවෙන්නේ වැටෙයි කියන බයටම. තප්පර ගානක් ඒ විදිහටම ඇස් පියාගෙන හිටපු කෙල්ල හිමින් හිමින් ඇස් ඇරලා බලද්දි කෙල්ලට ටිකක් ලැජ්ජයිත් වගේ. ඒකමයි ඒ මූණ රතු කරගෙන මිනු කොල්ලගෙන් ටිකක් ඈත් වෙන්නේ. ටික වෙලාවක් මිනුගේ දිහාම බලාගෙන හිටපු මිහින් හෝල් එක පැත්තට ඇස් අරගෙන යද්දිම දකින්නේ තේව් තමන්ගේ ලයට එහා පස අසුනේ හිටපු අකීව තුරුල් කරගෙන පුංචි දූ පැටියවත් උකුලේ තියාගෙන ඉන්න ලස්සන දසුනයි. මිහින්ගේ ඇස් වලට ඉබේටම කඳුළු පිරුණේ ඒ දසුන හදවතටම දැනුන නිසා. ඒ වගේම තමන්ගේ නංගී එයාගේ මහත්තයයි දූ පැටියයි එක්ක ගොඩනගාගෙන යන ආදරයෙන් ගෙවන මේ ලස්සන ජීවිතය ගැන දැනුණු සතුට මේ අයියගේ හදවතට එකතු කරේ පුදුමාකාර සැනසීමක්. ඉතින් මිහින් හදවතින්ම ඒ සතුට සැනසීම හැමදාමත් රැක දෙන්න කියලා ඉල්ලමින් හදවතින්ම ප්‍රාර්ථනාවක් කරේ අවංකවම හැඟීමෙන්.

" ආදරේ හිතනවා නේද ඒ තුන්දෙනාටම.. ම්ම්... දන්නවද, ඒ දෙන්නම මට මගේම අයියයි අක්කයි තමා.. ඒ වගේම චූටි මැණික. අනේ.. මම ඒ පැටියට ආදරෙයි.. එයා මගේම දරුවා වගේ මට දැනෙන්නේ.. දන්නවද අයියේ..? අකීට මගේ බෝල ගෙඩිය ලැබෙන්න ඉන්නවා කියලා රුහී මට කියද්දි ඒ දවසේ රුහීගෙන් ආපු කෝල් එක හින්දා මං පුදුම තරම් සතුටු වුනා.. සතුට කොච්චරද කියනවා නම් කඳුළුත් ආවා ඇස් වලට.. මොකද දන්නවද... "

මිහින් ඒ සොඳුරු දසුනින් මඳ වෙලාවකට ඇස් ඉවතට ගත්තේ අවධානය මිනූගෙ පැත්තට දීලා. කෙල්ලගේ ඇස් අගටත් ලාවට කඳුළක් උනලා තියෙනවා මිහින් හොඳටම දැක්කා. ඒ තිබුනෙත් මිහින්ගේ ඇස් වලට ආවා වගේම සතුටු කඳුළු.

" මායි රුහීයි, අපේ අයියයි, තේව් අයියයි නෙත් අයියයි අපි පස්දෙනාම පුංචි කාලේ ඉඳලා එකටමයි හැදුනේ.. සෙල්ලම් කරේ එකට. අපි ඔක්කොම එකම පවුලක් වගේ. අපි හැමෝම එක අම්මගේ නොවුනත් සහෝදරයෝ වගේ. ඉතින් අපිට අරයගේ ගෙදර මෙයාගේ ගෙදර කියලා වෙනසක් නෑ. මාරුවෙන් මාරුවට තුන්දෙනාගෙම ගෙවල්වල ඉන්නවා දවස් දෙකේ තුනේ. ඒ හැම ගෙදරක්ම අපිට අපේම ගෙවල් වගේ හැමදාමත්. අම්මල තාත්තල උනත් එහෙම තමයි. ඒත් දන්නවද, කාලයක් යද්දි තේව් අයියා සම්පූර්ණයෙන්ම වෙනස් වෙනවා හිතා ගන්නවත් බැරි විදිහට.. මටත් ස්ටඩි වලට කැනඩාවලට යන්න වෙනවනේ. ඒත් අපේ අයියා, රූහී, නෙත් අයියලා එක්ක මම ෆෝන් එකෙන් කන්ටැක් දිගටම තියා ගත්තා. අපිට හිතාගන්න බැරුව ගියා තේව් අයියා මැරේජ් ලයිෆ් එකට ලව් එෆෙයාර්වලට පුදුම තරම් අකමැති වෙද්දි.. ඒකට හේතුවක් අපි කවුරුත් දැනගෙන හිටියේ නෑ.. එයා සල්ලිම පස්සේ විතරක් දුවන්න ගත්තා. පුදුම තරම් නපුරු වුණා.. යාළුවො පවුල මේ හැමදේම ඈත් කරන්න ගත්තා එයා ටිකෙන් ටික.. ඒත් රුහීගෙන් මමත් මේ හැමදේකටම හේතු දැනගත්තා. ඒ වගේම අකී ගැන අපේ චූටි දූ පැටියා ගැනත් දැනගත්තා. මට සතුටු හිතුණා අපේ තේව් අයියට එයාගෙම කියලා වටින උරුමයන් දෙකක් තියෙනවා කියලා දැනගත්තම.. මට මාර සතුටු හිතුණා දෝනී අකී ගැන දැනගත්තහම. දන්නවද එදා ඉදලා අයියා අකීව මැරි කරපු දවසෙන් පස්සේ මම, රුහී අපි හැමෝම බලාගෙන හිටියේ ඒ දෙන්නා ආදරෙන් ජීවත්වෙන දවසක් දකිනකම්.. ඒ දවසක් වෙනකන් අපි හැම කෙනෙක්ම පෙරුම් පුරාගෙන බලන් හිටියා.. ඉතින් අද ඒ හීනෙ හැබෑවක් වෙලා. මට මාරම සතුටුයි.. එයාලා පහුගිය කාලේ විඳෙව්වටත් එක්ක හරියන්න ඊටත් වඩා වැඩියෙන් සතුටින් මුළු ජීවිත කාලෙම පුරාවටම ඉන්න ලැබෙන්න ඕනේ. ඒක තමයි මගේ හිතේ අකීටයි මගේ අයියටයි වගේම දූ පැටියටත් ඒ තරම් ආදරයක් තියෙන්නේ.. මං හිතන්නේ අයියටයි අකීටයි දූ පැටියටයි ආය කිසිම විදිහකින් දුකක් දැනෙන්න එපා කියලයි මගේ එකම ප්‍රාර්ථනාව.... "

ඉදින් ඇයගේ හෘදයාංගම වදන් නතර වූයේ මිහින්ගේ සවනෙහි නොව ඔහුගේ ලය මඩලෙහි ගැඹුරෙයි. මේ අරුම පුදුම යුවතිය අකීටම සමාන නොවේද.. මෙවැනි උතුම් ආකල්ප වලින් හෙබි ගුණවත් රූමත් තරුණියක් දැකීම පවා ඔහුගේ හදවතට සතුටක් වූවා..

" දන්නවද මිහී අයියේ.. අර වගේම ලස්සන පුංචි පවුලක්.. තේව් අයියා වගේම ආදරණීය පිරිමියෙක් තමයි මමත් ප්‍රාර්ථනා කරන්නේ.. මමත් හොයන්නේ ඒ වගේම ආදරේ පිරිච්ච පිරිමි පපුවක්... "

මිනූ කතා කරේම අකී තේව් දිහා බලාගෙන දිලිසෙන ඇස් වලින්. මිහින්ගේ ඇස් නතරවෙලා තිබුනෙ මිනුගේ මුව මත්තේ. මඳ වේලාවක් එසේ සිටි යුවතිය නැවත තම සහෝදර පිරිස වෙතට යාමටයි සූදානම් වුණේ. එහෙත් මිහින්ගෙන් මදක් දුරස් වූ යුවතිය ඉදිරියට තැබූ පියවර එතරම නතර වුණේ ඇගේ ගමන වළකාලූ නිසයි. පිටිපස හැරී බැලූ යුවතිය දුටුවේ ඇයගේ කෙස් රොදවල් කිහිපයක් මිහින්ගේ ෂර්ට් එක ඉහළ සිට පිළිවෙලින් පිහිටි තෙවන බොත්තමෙහි පැටලී ඇති අයුරුයි. මිහිනුත් ඈ දෙසත් තම කමිසයෙහි බොත්තම පැටලී ඇති ඇගේ කෙස් රොද දෙසත් මාරුවෙන් මාරුවට බලමින් පැටලිල්ල ඉවත් කර දැමීමට සූදානම් වුණා.

" ඔහොම ඉන්න නංගා... මම.. මම ඒක අයින් කරන්නම්.... "

ඇයද බලා සිටියේ ඔහුට ඉඩ දී ඔහුම එය ඉවත් කරනතුරුයි. ඒ අතරේම ඔවුන් දෙදෙනා සිටි ස්ථානයෙන් පුද්ගලයින් කිහිප දෙනෙක් එහා මෙහා ගමන් ගත් නිසාම යුවතිය පිටුපස තිබුණු බිත්තිය මතට ඔහුව හේත්තු කර ගනිමින් ඇයද ඒ අසලට ලං වුණේ ඇයට නොතේරුනද ඔහුගේ කමිසයේ ඇගේ කේස් රොද තව තවත් පැටලී යද්දී.

" ඔන්න ඔහොම ඉන්න අයියේ.. මෙතනින් කට්ටිය නැත්නම් එහාට මෙහාට යද්දි එයාලටත් වදේනේ... "

" ඒක නම් ඇත්ත... "

මිහින් මිනිත්තු දෙකක් පමණම ඔට්ටු වුනේ ඇගේ කෙස් රොදට හානියක් නොකරම එය ඉවත් කර දැමීමටයි.

" නංගා... මේ.. මොකුත් අවුලක් හිතන්න එපා. ඔයාට ටිකක් මෙහෙට ළං වෙන්න වෙනවා.. මේක ගොඩක් පැටලිලා. ටිකක් මගේ පැත්තට ලං වෙනවද.. මං මේක හිමිට අයින් කරන්නම්... "

ඔහුගේ මේ බසට අවනත වූ ඈ ඔහු අසලටම ලන්වුයේ ඇයගේ මුවින් පිටවන සුසුම්වල උණුසුම ඔහු ඇඳ සිටි ෂර්ට් එක මතින්ම ඔහුගේ ගත ස්පර්ශ කරද්දී. ඉදින් ඔහුගේ ලයට දැනුණේ අමුතුම ආශ්වාදය මුසු වූ හැඟුමක්. තම සිතටම තරවටු කර ගනිමින් මිහින් හීන් සීරුවේ පැටලුම ඉවත් කරමින් උන්නා. මිහින් අතින් ෂර්ටය එහා මෙහා කළ නිසා ඔහු අතින්ම ඔහුගේ කමිසයේ ඉහළ බොත්තම් කිහිපය විවර වී තිබුණා. මේ මොහොතේදීම එක්වරම මිනු තම හිස එහා මෙහා කරද්දී ඔහුගේ කමිසයේ විවර වී තිබුණු කොටසින් නිරාවරණය වී තිබුණු ලය මඩල මත ඇගේ සිනිදු තොල්පෙති තැන්පත් වූයේ ඇගේ ගත ම හිරිවැටී අමුතුම හැඟුමක් දැනෙද්දී. ඒ හා සමානවම මිහින්ගේ අතැගිලිද ගල්ගැසී ඒ දෑස් ද විසල්ව ගොස් හදවත වේගයෙන් ගැහෙන්නට පටන් ගත්තේ ඔහුට ඉබේටම කෙළ පිඩක් ගිලෙද්දී. ඈ තවමත් පෙර ලෙසම උන්නේ ඒ තොල්පෙති ඔහුගේ පපුතුරෙන් ඉවත් කර ගැනීමට හෝ කල්පනාවක් නොමැතිවයි. ඒ හා සමානවම ඔහුද තමා පෙර කරමින් සිටි කර්තව්‍ය පිළිබඳවද කිසිවක් මතකයේ නොවූ ගානයි. ලෝකයම එක තැන නතර වුනාක් මෙන් හැඟීමකයි දෙදෙනාම වූයේ.

" හත්තිකේ...! තේව් මේ බලකො.. මුන් දෙන්නා මෙතන කොටු කොටු කොටසින් පෙන්නනවා.. ඒ අභියා.. පෙනේද මුන් දෙන්නා හිමිජ්ජෝ වගේ ඉඳලා මේ ප්‍රසිද්ධ ස්ථානයේම වැඩේට තෝරගත්තනේ අම්මපා... අකී.. මේ බලහං නංගී.. බෝගේ මහ ලොකු දොස්තර අයියත් ගානක් නැතුව මෙතෙන්ට වෙලා ගැරඬියෝ වගේ වෙලිලා ඉන්න විදිහ... "

නෙත්ගේ වක්කඩ කටට පින් සිදුවන්නයි මිහින්ගෙයි මිනුගෙයි දැහැන බිඳී ගියේ...