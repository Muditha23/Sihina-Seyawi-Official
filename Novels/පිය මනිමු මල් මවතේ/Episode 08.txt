" ඇයි යකෝ... මම මේ සිග්නල් දාලා දවසට තුන් පාරක් මදින මගේ මුතුවන් දත් දෙපළට නේද බොලා දෙන්නා ඔය ගරහන්නේ..? හහ්... යකෝ.. අහපියව්, උඹලට තියෙන්නෙ පැහැදිලි ඊර්ෂ්‍යාව.... ඇයි ඉතින් මට සිග්නල් එකෙන් අර ඇඩ් එක.. මොකක්ද... සිනහ බෝ වේවා... ආන්න ඒකටත් අඬගැහුවනේ... ඉතින් තොපිලට තියෙන්නේ පැලියාව... ටිකකුත් නෙවෙයි හොඳටම පැලියාව... "

"අම්මේ ඔව්, අපිට වෙන වැඩ නෑනේ උඹට ඊර්ෂ්‍යා කර කර ඉන්නවා ඇරෙන්න.. කට වහගෙන හිටපංකො ටිකක් ගෙදර යනකන්වත්.. නැත්නම් මේක ඇතුලෙම මටයි මූටයි බෙල්ලෙ වැල දාගන්න හිතෙනවා තෝ කියන ඒවා දිරව ගන්න බැරුව... "

" කතා කරන්න එපා නම් ඉතින් කට වහගෙන ඉන්නම්කෝ... අපරාදෙ! තොපිට මගේ අගේ තේරෙන්න අවුරුද්දක් විතර එහෙට වෙලා ඉන්න තිබුණේ.. කොහෙද, මා මැණික මෙහෙනේ.. නැත්තං නම් ඉතින් මාත් උඹලගේ ඔය ටූ රුපීස් කතා අහන්න එන්නේ නෑ.. හහ්..... "

තේව්ගේ කතාවට නෙත්ගේ ප්‍රතිචාර ලැබුණේ ඒ විදිහට.. හැබැයි ඉතින් නෙත්ගෙ මේ අපභ්‍රංශ කතා අහලා තේව්ගෙයි අභීගෙයි කන් දෙක පිරිලා මේ ටික වෙලාවටම.

" මොකක්ද යකෝ ඒ ටූ රුපීස් කතා කියලා කිව්වේ... "

අභී පිටුපස ආසනයේ හිටපු නෙත් දිහාට හැරිලා එහෙම ඇහුවේ ඇහි බැමක් අකුලගෙන. 'මේ මොන හරුපයක්ද මේ' කියන්න වගේ බැල්මක් තමයි ඒ කොල්ලෝ දෙන්නගෙන් පෙනුනේ මේ වෙලාවේ.

" හත්තික්කේ... ! බොලා වැස්සකටවත් ඉස්කෝලේ ගිහිල්ල නැද්ද යකුනේ.. ටූ රුපීස් කතා කිව්වෙ බන් , තුට්ටු දෙකේ කතා කියන එක වෙනුවට..... "

" මේ , දන්නෙ නැති රෙද්දවල් නොකියා ඉදහන්කෝ.. කාට හරි ඇහුනොත් හිතනවා උඹගේ මොලේ අවුලක් කියලා.. මේ , ඒක නෙමේ දැන් කියහන්කො මෙහෙමම උඹලගේ ගෙදරට යනවද කියලා.. "

තේව් ඇහුවෙ වාහනේ පදවගෙන යන අතරතුර ඉදිරිපස කණ්ණාඩියෙන් නෙත් දෙස බලමින්.

" පිස්සු හැදෙයි.. මෙහෙම උඹලගෙ ගෙදරට යමන්... නදී කෙල්ලගේ වළලු දාපු අත් වලින් බත් කටක් කන්න බැරි උනානේ සෑහෙන කාලෙකින්.. ගෙදර නම් ඔය ඊට පස්සේ හිමීට ගාටන්ඩ බැරියැ... අපේ මව්තුමීගෙන් හෙට උදේට භෝජන සංග්‍රහයක් ලැබෙයිනේ... "

" අම්මපා තෝ වගේ බඩජාරියෙක් නම්.. හරි හරි යමංකෝ.. "

අභී පිටුපස අසුන වෙත අත දිගු කර නෙත්ගේ හිසට යාන්තමට පහරක් එල්ල කළේ ඔහුගේ මුවින් සුපිරිසිදු සිංහල වදන් මාලාවක් පිටවන විට.

" හූ * යන්නක් කරන්න එපා බල්*ලෝ... .ආච්චි අම්මට රයිස් ගරන්න... මගේ මොළේ වම් ඇලය තවත් ටිකක් වම් පැත්තට බර උනාද කොහෙද මං හිතන්නේ.. හයියෝ දෙයියෝ... ! දැන් මේ දාර්ශනිකයාගේ මහා බුද්ධිකලම්භනය හීනවී යාවි දෙයියනේ..! ඕ මයි ගෝඩ්... "

තේව්ලගේ ගෙදර මිදුලේ නතර කරපු වාහනෙන් නෙත් බැහැ ගත්තේ ඔලුවත් අතකින් අල්ලගෙන විලාප තියන ගමන්. වාහනේ සද්දෙට එළියට ආව රුහී අකී දෙන්නා එක්කම නෙත් ලඟට ආවේ ඔහුට අසනීපයක් ඇත්දැයි සිතමින්.

" නෙත් අයියේ... අනේ ඇයි මේ... ඔයා හොඳින් නේද.. "

" මොන හොඳක්ද අකී නංගී.. මේන්න මේ පුස්නාම්බා මගේ මොල ගෙඩිය හෙල්ලෙන්න ඔළුවට දුන්න හොඳ ෂොට් එකක්... මං හිතන්නේ මගේ මතක ශක්තිය ටික ටික හීන වීගෙන යන්නේ...."

" අනේ දෙයියනේ.. ඒ මොකද අභී ඒ.. ... පිස්සුද ඔයාට, ඔළුවට ගහන්න හොඳ නෑ.. "

" අපි යමු අයියේ ගෙට... "

එහෙම කියන ගමන් රුහී අභිගේ පැත්තට රැවුමක් පා කරමින් යළිත් නිවස තුලට ඇතුල් වුණා. ඒත් එක්කම අනිත් පිරිසත් නිවස තුළට ඇදුනේ ඒ වන විට රාත්‍රී ආහාර වෙලාවද සූදානම්ව තිබියදීයි.

" අනේ ඔයා ආවද පුතේ.. කොල්ල නැතුව පහුගිය ටිකේ මේ පැත්ත පාලුවට ගිහින් තිබුණේ... "

නදී මහත්මිය තමන්ගේ අතේ තිබුණු මාළු දීසීය කෑම මේසය මතින් තියමින් කිව්වා.

" අන්න ඒකනේ කියන්නේ... නදී මැණික ඔයාට විතරයි මේ කොල්ලා නැති අඩුව දැනිලා තියෙන්නේ.. මේ මුන්ට නම් ගානක්වත් නෑ... "

නෙත් කියවන්න ගත්තේ පැත්තක ඉඳගෙන මේ නරි නාටක බලාගෙන ඉන්න අභීටයි තේව්ටයි රවලා.

" අනේ බොරු කියන්න ඕන නෑනේ පුතේ.. මට නම් ඔයා නැතුව ඇත්තටම පාලුයි කියලා හිතුනා.. අදත් මට හිතුණා කොල්ලා කෙලින්ම මෙහෙට එයි කියලා.. ඉතිං ඒකමයි මං මේ ඉක්මනට කෑමත් ලෑස්ති කරේ..."

" අම්මටත් ඉතින් මූව ලොකු වෙලා.. ඒකට, අපි ගෙදර නැතුව ආයෙ ආවහම ඔහොම ගණන් ගන්නේ නෑනේ.. මූ නැති වුණා කියලා ඔය කියන තරම් පාලු හිතෙනවද අප්පා... අපිට නම් එහෙම එකක් නෑ නේද අභියා... "

අභීටයි තේව්ටයි ඕනේ නෙත්ව ටිකක් අවුස්සන්න. ඉතින් ඒකමයි කොල්ලෝ දෙන්න මේ බොරුවට ආඩ පාලි කියන්නෙත්. එහෙම නැතුව ඇත්තටම නෙවෙයි. ඇත්තම කතාව කියනවා නම් නෙත් හිටපු නැති ටිකේ අභී තේව් දෙන්නටත් ඒ පාළුව තදින්ම දැනුනා.

කුටු කුටු ගාමින් කියව කියව තේව් අභී දෙන්නත් ඇවිල්ලා කෑම මේසෙන් වාඩි වුනේ නෙත් කෑම මේස පුටුවක වාඩිවෙලා හතර අතට ඇස් අරගෙන යද්දී.

" මේ.... කෝ බං අපේ චූටි මැණික පේන්නේ නෑනේ... "

නෙත් මේ හතර අතට ඇස් යව යව හොයන්නේ වෙන කවුරුවත් නෙවෙයි, පුංචි පැටියව.

"එයා කාමරේට වෙලා බෝනික්කො නලව නලව හිටියා අයියේ.. "

අකීගෙන් පිටවුණු ඒ වචනත් එක්කම කෑම මේසෙන් නැගිටගත්ත නෙත් එහෙමම උඩුමහලේ අකීලගේ කාමරයට ගියේ පුංචි මැණිකව බලන්න හිතාගෙන.

නෙත් උඩ කාමරයට එද්දිත් පුංචි පැටිය නම් හෝ ගාලා සෙල්ලම. පුංචි බෝනික්කෙක් උකුලට අරගෙන චූටි කොට්ටයක තියලා නිදි කරනවා. ආයෙම ටික වෙලාවකින් හිනාවෙනවා. ටික වෙලාවකින් බෝනික්කත් එක්ක ආයෙමත් ලොකු කතාවක. එකම කෝලමයි. ඉතින් මේ කෝළන් දිහා ටික වෙලාවක් නිහඬවම බලාගෙන හිටිය නෙත් චූටි පැටියා ඉන්න පැත්තට පය එසෙව්වේ නෙත්ගේ කටහඬට පුංචි මැණිකත් හැරිලා ලස්සන හිනාවක් තිළිණ කරද්දී. පුංචි කෙල්ලටත් නෙත්ව දැකලා හරියට අවුරුදු වගේ.

" චූටි මැණික... කෝ අපේ චූටි ඒන්ජල්.. "

ඒ කටහඬ එක්කම බෝනික්කත් පැත්තකට දාලා මෙයිලි බබා දුවගෙන ඇවිත් නෙත්ගේ කකුල් දෙක බදාගත්තේ කොල්ලත් පහත් වෙලා පැටියාව තමන්ගේ අත් දෙකට වඩා ගද්දි. ඒ කිරිදත් පෙන්නලා ලස්සනට හිනා වෙන මේ පුංචි හුරතලයට නෙත්ට නම් තව තවත් ලෝභ හිතුණා. ඒ ලෝභකමෙන්ම කොල්ලා හරී පරිස්සමට ඒ පුංචි කම්මුලක් මත සිපුමක් තැවරුවේ අපමණ දරු සෙනෙහසක් හදෙහි දරාගෙන.

" කෝ... අපි යමුකො පහලට... "

" උයා මුනාද මත දෙනාවෙ නිත් මාමි... "

ඇස් නටව නටව හරි හුරතලෙන් පුංචි පැටියා අහද්දී කොල්ලට හිනහ. මොකද ඉතින් කොල්ලා බලාපොරොත්තු වුනා මේ පුංචි කෙල්ල තමන්ව දැකපු ගමන් මේ ප්‍රශ්නේ අහයි කියලා. ඒකයි ඉතින් නොදැනීම මුහුණට හිනාවක් ආවේ.

" මාමි ගෙනාවා අපේ දෝණිට සෙල්ලම් බඩු ගොඩාක්.. අපි ගිහිල්ලම බලමුකෝ.. යං... "

කෑම මේසෙට වෙලා හිටිය අකීගෙ වගේම ඒ අසලම හිටගෙන කතාවක හිටපු රුහී අකී වගේම සනත් මහත්තයා නදී මහත්මියගේ මේ හැමෝගෙම බැල්ම පඩිපෙළ දෙසට යොමු වුණේ හිනාවීගෙන කච කච ගගා කියවමින් එන මේ මාමයි දූ පැටියයි දිහාවට. පුංචි පැටියත් හිනාවෙමින්ම නෙත්ගේ බෙල්ල බදාගෙන එක එක කෝලම් කතා ගොඩයි. හැමෝගෙම මුහුණුවල ලස්සන හිනහවක් ඇඳුනේ මේ දෙන්න ගැන හැමෝම දන්න හින්දා. මොකද කිව්වොත්, නෙත් මේ ගෙදර ඉන්න හැම වෙලාවකම පුංචි පැටියා වැඩිපුරම කාලයක් ගත කරන්නේ නෙත් එක්ක. එහෙම වෙලාවට කෙල්ල වැඩිපුර එකතු නෙත්‍ට. මොකද ඉතිං කොල්ලත් හරියට පුංචි එකෙක් වගේනේ වෙලාවකට.

" නෙත් මේ කෑම කාලා හිටහං බං.. කොහෙද ඔය යන්නේ දෙන්නත් එක්ක... "

තේව් ඒ විදියට කිව්වේ දෝණිව වඩාගෙන නෙත් එළියට යන දිහා බලාගෙන ඉඳලා.

" ඒකනේ දරුවෝ.. කෑම කාලා ඉමු මුලින්ම.. බඩගිනිත් ඇතිනේ... "

තමන්ගේ පිඟානට කෑම බෙදාගන්න අතරතුර සනත් මහත්තයා එහෙම කිව්වේ නෙත් එයට ප්‍රතිපිළිතුරු දීගෙනම පුංචි පැටියත් එක්ක එළියට යද්දී.

" හරි හරි අන්කල්.. කමු කමු.. ඊට කලින් ඊටත් වඩා ලොකු වැඩක් කරන්න තියෙනවානේ..... "

හිනාවෙවී කියව කියව කාර් එක ළඟට ආපු නෙත් දෝණිව බිමින් තියලා තමන් ගෙනාපු ලොකු බෝනික්කෝ දෙන්න වගේම පුංචි දෝණිට ගත්ත ටොෆි චොක්ලට් අරවා මේවා හැමදේම අත්වලට අරගෙන ගේ පැත්තට ආවෙ පුංචි කෙල්ලත් හිනා වෙවී උඩ පැන පැන ඒ පිටිපස්සෙන් ගේ ඇතුලට එද්දී.

" ඔන්න මැණිකේ මාමා මගෙ පුතාට ගෙනාපු සෙල්ලම් බඩු මේ... "

" යේ... උයාත මම ආදලේ ගොදාලියක්... උම්මා.. තැන්කූ.... "

" මාත් ආදරේ මේ බටු ඇටේට ගොඩාරියක්... කෝ අපි යමු ගෙට. මේ ටික අරගෙන යංකෝ... "

නෙත් එක්ක පුංචි දෝණි ගේ ඇතුලට එද්දි අනිත් අය නම් බලාගෙන හිටියේ ඒ ඇස් වලට කඳුළු පිරෙද්දී. කොල්ලා අතින් කටින් එල්ලගෙන අරගෙන ආව සෙල්ලම් බඩු කෑම බීම දැකලා අකීගෙ ඇස්වලත් කඳුළු පිරිලා. හැමෝම දන්නවා නෙත් කොයිතරම් දරුවට ආදරෙයිද කියලා. ඒ වගේම තමා අභිත් මේ පුංචි පැටියට හුඟක් ආදරෙයි. මේ හැමෝම වගේ ජීවත් වුණේ එකට බැඳිලා. අරයාගේ දරුවා මෙයාගේ දරුවා කියලා කවදාවත් වෙනසක් නැහැ. ඒක හරි අපූරු බැඳීම්වල එකමුතුවක්.

" අනේ බං.. මෙච්චර ඒවා උස්සගෙන ආවෙ මොකටද... "

" අනේ මේ තේව්.. උඹ කට වහගෙන හිටහංකෝ.. මං මේ උඹට නෙවේනෙ ගෙනාවේ... මම ගෙනාවේ අපේ ඒන්ජල්ටනෙ, නේද මැණික... "

" ආ නංගී.. මේක ඔයාලා දෙන්නට... "

නෙත් අකී දිහාටයි රුහී දිහාටයි දිගු කරේ තරමක් විශාල කවර දෙකක්.

" අයියේ මේ.. අපිට... "

අකී කිව්වෙ මදක් අදිමදි කරමින්.

" අනේ මේ.. විකාර නැතුව මේ මේක ගනින් බං.. ආ රුහියෝ... "

" thank you නෙත් අයියා... "

රුහීත් හිනාවෙලා ඒ තෑග්ග භාරගත්තේ හරිම සතුටින්. ඒ විදිහට තෑගිබෝග බෙදලා ඇවිත් තමයි නෙත් කෑම කන්න ගත්තේ.

" මේ , ඒක නෙවෙයි.. උඹලගේ අලුත් ප්‍රොජෙක්ට් එක ඉවරද තේව්... "

රාත්‍රී ආහාර ගෙන අවසන නෙත් විමසුවේ තේව්ගෙන්. ඒ ඔහුගේ කාර්යාලයේ මීට මාස කීපයකට කලින් ආරම්භ කළ නව වැඩ කටයුත්ත පිළිබඳවයි.

" ඒක නම් යන්තම් ඉවරයි බං.. අවුලක් නැතුව වැඩ ටික කරගත්තා... "

" මේ, අපි යමුද බං නෙත්.. මං උඹවත් ගෙදරට දාගෙනම යන්නම්... "

" යමු එහෙනම්.. අම්මට සිරි! දහයද බං වෙලාව... යමං යමං , අම්මා බර බරේ දානවා තව ටිකක් පරක්කු වුනොත් නම්.. "

රාත්‍රී ආහාරයද ගෙන මඳ වේලාවක් සාකච්ඡාවේ නියැලෙමින් සිටී නෙත් සහ අභි එලෙස වික්‍රමබාහු නිවසින් පිටව යන්නට වූයේ නිවසේ අනිත් පිරිසද නින්දට වැටෙද්දී.

අකී තේව් දෙන්නත් නිදි දෙව්දුව වැළඳගෙන හිටියේ එකිනෙකාට තුරුළු වෙලා. පුංචි දියණිය උන්නේද සුවබර නින්දකයි. එම දිනයේ නිමාව එසේ සනිටුහන් වුණේ හැමෝගෙම සිත් සතන් වලට සතුටක් ගෙන දෙමින්.

✥✥✥✥✥✥✥✥✥✥✥✥✥✥✥✥

තේව් අවදි වූයේ තමන්ගේ නළලතට දැනුනු සීතල දෙතොල් පහසින්. පෙරදා රාත්‍රියේ සුවබර නින්දක් ලැබූ ඔහු උදෑසනම අවදි වුණේ තම බිරිඳගෙන් ලැබුණු ආදරණීය හාදුවේ පහසට. ඒත් ඔහු අවදි වූ බව ඇය නම් තවමත් දන්නේ නැහැ. අකී උන්නේ ඒ සුදු පැහැති මුව දෙස බලාගෙන අපූරු සිනහවක් මුව මත රඳවාගෙනයි. ඇය නැවත වරක් හිමින් සීරුවට ඔහුගේ කෙහෙරැළි අතර අතක් ගෙනයමින් ඒ නළලත සීරුවට සිපුමක් තවරන්නේ ආඩම්බරකාරයාගේ මුව ලස්සන සිනහවකින් එළිය වැටෙද්දී. ඔහුගේ දෑත් ඇගේ බඳ වටා එතෙන්නේ ඇය මදක් ගැස්සී යද්දී. දෑස් වසාගෙනම තමාව වැළඳගෙන සිටින ඒ දඟකාරයාගේ දෙතොල් මත ඇති සිනහවෙන්ම ඔහු එතරම් වෙලාවක් ඈ කළ කී දෑ අවදිව බලා සිටි බව ඇයට හැඟුණා. ඉදින් ඒ නිසාවෙන්ම ඇගේ මුව ලැජ්ජාවෙන් රතු වෙන්න මහා වෙලාවක් ගියේ නෑ. මේ කෙල්ලගේ හැම ඉරියව්වක්ම දිහා ඔහු බලාගෙන ඉන්නේ හරිම ආශාවෙන්.

" අද නම් මගේ දවසම සුභ වෙයි වගේ.. මේ කෙල්ල ඉතින් දවස පටන් ගනිද්දිම මෙහෙම ආදරේ දෙද්දී මගේ මුළු දවසම සුබයි තමා..."

ඒ සිනිදු කම්මුලක් මත හිමි හිමින් ඇගිලිතුඩු තවරමින් ඔහු කතා කරන්නට ගත්තේ ඇගේ දෑස් තම දෑස් වෙත ඈදාගනිමින්. මඳ වේලාවක් එලෙසම ඈ වත මත නෙතු තබාගෙන සිටි ඔහු ඇගේ මුහුණ දෑත් අතරට මැදි කරගෙන තම මුව වෙත ලං කරගමින් ඒ නළලත උණුසුම් හාදුවක් තැවරුවේ ඇගේ දෑස් පියවී යද්දී.

" good morning මැණික.. අද ටිකක් කලින් ඔෆිස් එකට යන්නත් ඕනේ.. "

" good morning මහත්තයෝ.... ඔයා ලෑස්ති වෙන්නකෝ.. මම ඉක්මනට මොනවා හරි හදාගෙන එන්නම්..... "

" මහ දේවල් ඕනේ නෑ මැණික... ඔය මොනවා හරි පොඩි දෙයක් හදල ගන්න...."
