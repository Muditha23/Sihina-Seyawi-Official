" අනේ... මමත් කොහොමද අම්මේ ඔයාලා නැතුව ඉන්නේ... හිතකින් නෙවෙයි මමත් යන්නේ.. ඒත් මම යන්නම ඕනනේ.. මං දන්නවා ඔයාලා හැමෝටම වගේම ඒක මටත් දරාගන්න අමාරුයි. ඒක ලොකු වේදනාවක්.. මේ ගෙදර මගේ අඩුව ඔයාලට දැනෙන්න එපා කියලයි මම ප්‍රාර්ථනා කරන්නේ.. ! මට හම්බවෙලා තියෙන්නේ ලස්සනම ආදරේ පිරිච්ච හදවත් තියෙන මිනිස්සු ඉන්න ලස්සන පවුලක්. හරි ආදරණීය පවුලක්.. ඉතින් හරිම අමාරුයි ටිකක් දුරට වුණත් යන්න.. ඒ චුට්ට දුර හරි ඈත් වෙලා යන්නෙ හිතකින් නෙවෙයි.. අම්මේ... ඔයාලගේ චූටි දෝනි ගියාට නෑවිදින් ඉන්නේ නෑ අම්මේ.. ඔයාලව නොදැක, නොබලා මං කොහොමද ඉන්නේ.. ඉතින් මං අනිවාර්යෙන්ම ඔයාලව බලන්න නිතරම එනවා.. සත්තයි....! "

ඇස් වලින් වැටෙන කඳුළු පිහදාගෙනම එහෙම හිතපු රුහී මතක් කරන්න ගත්තෙ පුංචි කාලෙ ඉඳලා එක පෙළට සිදුවුනු ලස්සන මතක පිරිච්ච සුන්දර සිදුවීම්. ඒවගෙනුත් වැඩි හරියක්ම තිබුණේ තමන්ගේ අයියා තේව් එක්ක සෙල්ලම් කරපුවා වගේම සුන්දර අඩදබරයි. ඒ හැම මතකයක්ම හිතේ පැල් බැඳගෙනම කෙල්ල නින්දට ගියේ ලොකු වේදනාවක් වගේම හදවත කොණක ඇති වෙච්ච සතුටකුත් එක්ක.

✥✥✥✥✥✥✥✥✥✥✥✥✥✥✥✥✥✥

පසුදාට පහන් වූයේ සියල්ලන්ගේම සිත් සතන් සතුටින් පුරවලා. ඉතින් අලුතින් උදා වෙච්ච මේ අද දවස පුංචි කෙල්ල රුහී ලස්සන මනමාලියක් විදිහට ඔසරියකින් සැරසිලා මාල හත පැළඳගෙන හරිම ලස්සනට පෝරු මස්තකයක් උඩ තමන්ගේ හීන කුමාරයත් එක්ක යුග දිවියට එළඹෙන්නයි සූදානම. කෙල්ලට නොදෙවෙනිව උඩරට නිලමේ ඇඳුමට අභීගෙ කඩවසම් බව තවත් කැපිලා පෙනුනා. රුහී තමන්ගේ ආදර සැමියා විදිහට පෝරුවේ එහා පසින් ඉන්න අභීගෙ දිහා බැලුවේ ඒ ඇස් වල ආදරේ පුරවගෙන. ඒ විතරක්ම නෙවෙයි පෝරුවේ චාරිත්‍ර පටන් ගත්ත මොහොතේ ඉඳලම අභීගෙ ඇසුත් නතර වෙලා තිබුණේ තමන්ගේ ආදරිය රුහී දිහාවටමයි.

" අභී.. ලස්සනයි මහත්තයෝ.. මේ.. ඔහොම මගේ දිහා බලන් ඉන්න එපා.. ටිකක් ඉස්සරහත් බලන් ඉන්න.. පිස්සු කොල්ලා..."

රුහී අභීගේ සවන් අසලට ලංව මුමුනද්දි ඒ මුහුණට සිනහවක් ආවේ ඉබේටම වගේ. ඒ හිනාවෙන්ම අභී ප්‍රති පිළිතුරු දුන්නේ රහසින් වගේ.

" ලස්සනයි රත්තරනේ.. වෙන කොහෙවත් බලන්න හිතෙන්නෙම නැති තරම්.. මගේ වයිෆ් දිහාම විතරක් බලාගෙන ඉන්න හිතෙනවා අද මට දවස පුරාම...."

" අනේ අභී.. එක පාරම මූණ එල්ලගත්තෙ ඇයි.. මෙච්චර වෙලා හිනාවෙලා ඉඳලා ඇයි දැන් මේ... "

" නෑ මැණික.. දැන් වෙලාව නමයයි දහයත් වෙලා.. අපේ නංගි.. මං හිතුවේ එයා එයිම කියලා.. ඒත්... "

" හරි අභී, මේ අහන්නකෝ.. එයාට එන්නම බැරි වෙන්න ඇති.. මොකක් හරි ලොකු හේතුවක් ඇති. එයාගේ වැඩ ටික සේරම කම්ප්ලීට් කරගන්න බැරි උනාද දන්නෙත් නෑනේ.. අයියා මෙහෙම දුකින් වගේ හිටියොත් නම් ඔයාගේ නංගි හැමදාම දුක් වෙයි. අයියා එයාගේ ලස්සන දවසෙ අවුලෙන් හිටියේ එයා හින්දයි කියලා.. මේ ලස්සන දවසේ ඔයාගෙ හිනාව නැති වුනොත් එයා හුඟක් පසුතැවෙයි. ඒ හින්දා හිනා වෙන්නකෝ හොඳ ළමයා වගේ ම්ම්....."

ඒ පාර නම් අභී ලස්සන හිනාවක් ඒ දෙතොල් අතරට ගත්තේ කෙල්ලට පේන්න. ඒත් කොල්ලා හිත ඇතුලෙන් දුක් වුනේ නංගි ආවෙ නෑනේ කියලා හිතලයි. කෙල්ලට කෝල් එකක්වත් දැම්ම ගන්න විදිහක් නෑ. මොකද තව විනාඩි කිහිපයක්ම පෝරුවේ චාරිත්‍ර තියෙන නිසා. ඉතින් ඒ ටික වෙලාවත් කොහොම හරි ඉවසගෙනම ඉඳලා නංගිට කෝල් එකක් ගන්නවා කියලා අභි හිතුවා.

" මේ තේව්.. බලහංකෝ අරූ උදේ ඉඳලා අපේ රුහියා දිහාම බලාගෙන ඉන්නවා මිසක් වටේ පිටාවේ ඉන්න එවුන් දිහාවත් බලන්න ගානක් නෑනේ බං.. මූට යකෝ, රෑ වෙනකන් ඉවසන් ඉන්න බැරුවද මන්දා ඉන්නේ.... "

නෙත් කියවන්න ගත්තේ උදේ ෆොටෝස් ගන්න තැන ඉඳලා මේ වෙනකන්ම අභීගේ ඇස් නිතරම රුහි ගාව නතර වෙලා තියෙනවා දැකලා.

" තෝ ඒ කියවන්නේ මගේ නංගි ගැන ඈහ්.. ගස් බ*ල්ලා..."

"හරි හරි ඉතින්.. මම දැන් වැරදි දෙයක් කිව්වද. නෑ නේ නෑ නේ... නැද්ද මිහියා...."

" අනේ අනේ මේ.. තොපි දෙන්නගෙ මගුල් තොපි දෙන්නම බේරගනියව්.. මේ මාව ඕවට ඈඳ ගන්නෙ නැතුව... "

තේව්ගෙයි නෙත්ගෙයි සුහද වලියෙන් ඇඟ බේරගෙන මිහින් යන්න ගියේ වෙඩින් හෝල් එකේ පිවිසුම් දොරටුව ළඟට. මොකද, හෝල් එකට එන තැනම දොරටුව ගාව අපේ පුංචි මෙයිලි බබා සෙල්ලමක හිටියේ. මේ වෙනකොට පෝරුවේ චාරිත්‍ර අවසන් වෙලා මංගල යුවල පෝරුවෙන් බහින්න සූදානම් වුණා.

අභී රුහී දෙන්නත් එක්කම පෝරුවෙන් දකුණු කකුල බිමට තියලා බහින්න හදද්දිමයි මිහින් දැක්කේ පුංචි දෝණි මෙයිලිව ලිස්සලා ටයිල් පොළවේ බිම වැටෙන්න යනවා. ඉතින් හිතන්නවත් වෙලාවක් නොදී ඇස් පිල්ලන් ගහන පමාවෙන් එතනට දුවගෙන ආව මිහින් පුංචි මැණිකව අල්ල ගද්දිම ඒ වෙලාවෙම වෙඩින් හෝල් එක ඇතුලට ආපු කෙනෙකුත් ඉස්සරහට පැනලා පුංචි දෝණිව අල්ලගන්නේ බිමට වැටෙන්න නොදී. එක පැත්තකින් මිහින් අල්ලගනිද්දි අනිත් පැත්තෙන් පුංචි දෝණිව අල්ල ගත්තේ ලස්සනම ලස්සන ලෙහෙන්ගා එකකින් හැඩ වුණු ලස්සනම ලස්සන ගර්ල් කෙනෙක්. මේ මොහොතේ පුංචි මැණික නම් නොවැටි බේරුනා. ඒත් මිහින්ගෙයි අර ගෑණු ළමයාගෙයි ඔලු දෙක එකට හැප්පුනේ දෙන්නගෙම මුවින් "ආව් " කියලා කියවෙද්දි..

ඒත් එක්කම එකපාරම ඔලුව උස්සල බලපු මිහින් දැක්කේ ලස්සන හීනි කළු ඇස් දෙකක්, චූටි රවුම් මූණක්, ලස්සන ලා රෝස පාට තොල්පෙති, හීනි කළුපාට ඇහි බැමි, කැරලි ගැහුණු පිට මැදට වෙන්න තිබුණු ලස්සන කොණ්ඩයක් තියෙන ලස්සනම ලස්සන ගෑණු ළමයෙක්. ඒ ලස්සන හීනි දිගටි කළුපාට ඇස් දිහා මිහින් බලාගෙන හිටියේ දැහැනකට සම වැදිලා වගේ. ඒ විතරක් නෙවෙයි. ඒ හීනි ඇස් වල අයිතිකාරීත් මිහින් දිහාම බලාගෙන හිටියේ මිහින්ගෙ ඇස් වලට වශී වෙලා වගේ.

අභී රුහී දෙන්නත් එක්ක පෝරුවෙන් බහිද්දිම තමයි මේ දෙන්නා හැප්පිලා එකිනෙකාගේ මූණෙන් මූණ බලා ගත්තේ. ඉතින් මේ සිද්ධිය අභීගේ වගේම රුහීගෙත් ඇස් වලට හරි අපූරුවට හසුවුණා. මිහින්ගේ ඇස් කෙල්ලගේ ඇස් එක්කම පැටලිලා තියෙන විදිය දැකපු අභීගෙ මූණේ ලස්සන හිනාවක් ඇඳෙන්නේ ඉබේටමයි. ඒ හිනාවෙන් රූහි දිහා බලද්දී රුහිගේ මූණෙත් ලස්සන හිනාවක් සටහන් වෙලා තිබුණා.

" මේ... අපි හිතන දේම උනොත් හොඳයි නේද තේව්.. අනේ කොච්චර දෙයක්ද එහෙම වුනොත්.... "

" අනිවාර්යෙන්ම මැණික.. ඌට අනිවාර්යෙන්ම හරියනවා.. මේ අභියා.., උඹ අකමැති නෑනේ.. මොකද උඹ ඒ ගැන කියන්නේ... "

අභී රුහී දෙන්නා ළඟට ඇවිත් හිට ගත්ත තේව් අකී දෙන්නා හිටියේ ලොකු කතාවක. ඒත් එක්කම තේව් අභීගෙන් අහපු ප්‍රශ්නෙට අභී දුන්නේ හරි අපූරු පිළිතුරක්.

" පිස්සුද තේව්.. මගේ කිසිම අකමැත්තක් නෑ බං.. දෙයියනේ, එහෙම දෙයක් වුණොත්.. අඩෝ! මට මාර සතුටුයි බං..."

" අඩේහ් මරුනේ.. එහෙනම් ඉතින් දෙන්නව සෙට් කරන්න තමා දැන් තියෙන්නේ.... "

තේව් උත්තර දුන්නේ හිනාවෙලා.

" මේ උඹල ඒ ගැන වද වෙන්න ඕන නෑ.. ඒක මට බාරදියල්ලකෝ.... මම ගානට වැඩේ දෙන්නම්.... "

නෙත් එහෙම කිව්වේ මිහින් දිහා බලාගෙන.

හිමින් හිමින් මිහින්ලා ඉන්න තැනට ආපු මනමාල යුවළගේ හඬින් තමයි දෙන්නම පියවි සිහියට ආවේ.

"චූටි මැණික.. "

" අයියා... මං ආවා.... "

එක පාරම නැගිටලා තමන්ගේ අයියව වැළඳ ගත්තු හීනි ඇස් වල අයිතිකාරිය එහෙම කිව්වේ නෙත් කොනින් මිහින්ගෙ දිහාත් බලාගෙන. මිහින්ගෙ ඇසුත් හොරෙන් හොරෙන් ඔහුටත් නොදැනීම ගියේ ඇගේ ඇස් මානෙටමයි..

" මං හිතුවෙ ඒත් එන එකක් නෑ කියලා... මැට්ටි... ආ.. උඹ දන්නෙ නෑනේ බං මිහියා.. මේ මගේ නංගි.. මිනුදි විහන්සා.. මේ බටු ඇටේ වගේ හිටියට ඩොක්ටර් කෙනෙක්.. කැනඩාවල තමයි ස්ටඩි කරේ.. "

" හායි නංගා.. මම මිහින්.. මිහින් සමරවික්‍රම.... "

" හායි අයියා.... "

" චූටි මැණික.. දන්නවද? මෙයත් ඩොක්ටර් කෙනෙක් තමයි.... "

" වාව් මරුනේ.. මමත් ඉස්සරහට මෙහෙ තමයි වැඩ කරන්නේ අයියා.. "

" අඳුරගන්න ලැබීම සතුටක් නංගී.... "

" මිනූ නැන්දි.. උයාත මාව මතත නෑද.... කෝ මත දෙනාව තොකෝ.... "

" අනේ.. මගේ බෝල ගෙඩිය.. කෝ එන්න මැණික.. නැන්දි පැටියට ගෙනාව චෝකෝ ටික ඔක්කොම ගෙදර තියලනේ ආවේ මැණික.. නැන්දි හෙට එන්නම් පුතා බලන්න ඒ ටික අරගෙන හොඳේ.... "

" හා උම්මා..... "

" උම්මාහ්.. මගේ බෝල ගෙඩිය... "

ඔව්, මේ හීනි ඇස් අයිතිකාරී අභීගේ නංගි දිහා තමයි මිහින් වශීවෙලා වගේ බලන් හිටියේ. ඉතින් අවසානයේදී නංගි තමන්ගේ වෙඩින් එකට කොහොම හරි ආව හින්දා අභීත් හුඟක් සතුටින් තමයි හිටියේ. උත්සවය ඉදිරියට ගලාගෙන ගියේ සංගීත නාද රටා මැද්දේ. මිහින්ගේ ඇස් නිතරම වගේ මිනු ලඟ දැවටෙද්දී මිනුගේ ඇසුත් මිහින්වම හොයන්න ගත්තේ මොකක්දෝ නොතේරෙන හැඟීමකින්.

" මිහී අයියා.. මං මෙතන වාඩිවුණාට කමක් නැද්ද.... "

" අනේ කමක් නෑ ළමයෝ.. වාඩිවෙන්න.. චූටි දෝනි.. ඒ පාර මගෙ පුතාට මාමිව අමතකම වෙලා නේද.. අලුත් නැන්දි ආවට පස්සේ.. ම්ම්... "

මිහින් කිව්වේ තමන් හිටපු ටේබල් එකෙන්ම ඇවිත් වාඩිවෙච්ච මිනුදිගෙ උකුලෙ හිටිය මෙයිලි බබා දිහා බලාගෙන. කෙල්ල ඒකට නම් මිහින් දිහා බැලුවේ ඒ පුංචි කටේ තිබුණු කිරිදත් ටික පෙන්නලා හිනාවෙලා.

" නෑ අනී.. මම උයාතනේ ගොදාලියක් ආදලේ.. උම්මා.. "

" කපටි කෙල්ල මගේ.. කොයි ඉතින් වැටෙයි මැණික.. ඔන්න හරි.. මෙහෙමම ඉඳගෙන ඉන්න ඕනේ දැන් හොඳේ. දඟ නොකර ඉන්න මගේ මැණික.... "

මිහින් පුංචි මැණිකව හුරතල් කරන දිහා මිනු බලන් හිටියේ හරිම ආශාවෙන්. පුංචි පැටියගෙත් කෝලම් ගොඩයි. කෑම කන වෙලාවෙදිත් මිහින්ම තමයි පුංචි බබාට කෑම කැවුවෙත්.

" තේව්... "

" ඔව් මැණික..."

" අර බලන්නකෝ. දෝනිට එන්න ගානක්වත් නෑ.. ඒ පාර අයියටම කියලා කෑම කවා ගන්නවා.. අද දවසටම අපි දෙන්නා ලඟට ආවේ කී වතාවද බලන්නකො මේ කෙල්ල. එයාට අම්මි තාත්ති ගැන ගානක්වත් නෑ මාමි ඉන්නවා නම්.... "

" එහෙම තමයි මැණික.. ඌ දෝනියට ගොඩක් ආදරෙයි.. ඉතින් දෝණිටත් ඒක දැනෙනවා.. ඒකනෙ කෙල්ල ඒ අස්සෙම දැවටි දැවටී ඉන්නේ.. මං මේ බැලුවේ මිහියා දිහා.. හැබැයි උන් දෙන්නා නම් හොඳට මැච් වෙනවා. නේද බබා.... "

" ඇත්තමයි තේව්.. ඒ දෙන්නා එකතු වෙනව නම් කොච්චර ශෝක්ද..."

" හරි හරි.. උන්ව කොහොමහරි එකතු කරමුකො... දැන් මගේ මැණික එන්නකො ටිකක් ලඟට.. ලස්සනම ලස්සනයි මැණිකේ උඹ.. දම් පාට සාරි එකට පේන්නේ හරියට දම්පාට රෝස මලක් වගේ.. මෙහෙම දකිද්දි මට නිකන් පිස්සු වගේ.. මේ අසරණයගෙ හිත අයාලේ යනවා.... "

එක පාරටම වටපිට බලලා තේව් අකීගේ කම්මුලක් සිප ගත්තේ කෙල්ල ඇසුත් ලොකු කරගෙන කොල්ල දිහා බලද්දි. එකපාරටම නොහිතපු විදිහට තේව්ගෙන් ලැබුණු හාදුවට කෙල්ලව රතු වෙලා ගියා. කෙල්ල ඉක්මනින් වටපිට බැලුවේ කවුරුත් දැක්කද බලන්නයි. ඒත් හැමෝම එයාලගේ ලෝකවල. ඉතින් කාගෙවත් ඇස් වලට මේ සිදුවීම අහු වුනේ නෑ.

" පිස්සි.. කවුරුත් දැක්කේ නෑ මැණික.. ඔහොම බෙල්ල කරක කරක වටපිට බලන්න දෙයක් නෑ... "

මනමාල හිනාවක් එක්කම තේව් එහෙම කියද්දී කෙල්ල නම් හිටියේ තවත් ලැජ්ජ හිතිලා. දෙන්නම හිමින් සීරුවට මිහින්ලා ඉන්න ටේබල් එක පැත්තට ඇවිදගෙන ගියේ පුංචි මැණික දිහාවටම ඇස් තියාගෙන. ඇයි ඉතින් කෙල්ලගේ හුරතල් කතායි දඟ වැඩයි නිසා හැමෝගෙම ඇස් තියෙන්නේ ඒ පැත්තට. ඉතින් අකීට බයත් හිතුනා දෝනිට ඇස් වහා වදීදෝ කියලා.

කාල වේලාව ගත වෙලා නර්තන පිඨිකාවේ විවිධ අංගයන් දිගහැරෙද්දී ඊළඟ අංගය විදියට සැලසුම් කරලා තිබුණේ කපල් ඩාන්ස් එකක්. ඒ මොහොතේ හෝල් එකේ හිටපු හැමෝම වගේ කපල් කපල් එකතු වෙලා ස්ටේජ් එක ගාවට කිට්ටු උනේ ඒ අයිටම් එකට ලෑස්ති වෙලා. ඒත් එක්කම මනමාල යුවල රුහී අභී වගේම තේව් අකී දෙන්නත් ස්ටේජ් එකට යද්දී අභිගෙයි අකීගෙයි පෙරැත්තටම මිහින් එක්ක මිනුදිත් ඒ අංගයට එකතු වුණේ ටිකක් විතර ලැජ්ජාවෙන්.

මේ කතාවෙ සීසන් 01 "මඟ හැරුණු හීනෙ කුමාරි" කතාව මේ ලින්ක් එකෙන් බලන්න ළමයී💖👇👇👇👇👇👇👇👇
https://www.facebook.com/share/p/zQ2X2Vmo9yhJXHPH/?mibextid=oFDknk