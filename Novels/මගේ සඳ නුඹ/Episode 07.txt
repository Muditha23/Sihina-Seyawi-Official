" දේව්.... මචං, නංගිලව කාමරවලට එක්ක ගියා නම් හරි.. මහන්සිත් ඇති..... "

" ආ.. ආච්චි අම්මේ.. උඩින්ම කාමරයක් ලෑස්ති කරන්නද ආච්චි අම්මටත්. මම සුදු අම්මාට නම් කාමරයක් ලෑස්ති කරා උඩින්.. ඒකට කමක් නැද්ද... "

" අපොයි කමක් නෑ දරුවෝ.. මට නම් පහළ කාමරයක් හොඳයි පුතේ.. දෝණි උඩ හිටපු දෙන් එකට කමක් නෑ.. හැබැයි මතක ඇතුව පහළට එන්න ඕන නම් අපිට කතා කරන්න කියන්න දරුවෝ... "

" හරි අච්චි අම්මේ. මම මෙයාව උඩට එක්කගෙන යන්නද. ආච්චි අම්මත් එනවද කාමරේ බලන්න.. "

ඔහු එලෙස පවසන්නට වුනේ ඈ තමා ගැන වැරදි ආකල්පයක් ඇතිකර ගනීදෝ සිතාය.

" මං පස්සේ බලන්නම් පුතේ.. ඔයා දෝණිත් එක්ක යන්නකෝ.. "

ඇගෙන් නික්මුණු වදන් වලින් පසු ඔහු ඉහළ මහල වෙත යන්නට වුණේ ඇයවද කැඳවාගෙනයි. ඔහු පිටවූවේ සහිරුට මඳක් රැඳී සිටින ලෙස පවසමිනි.

රොයේන් ඈ වෙනුවෙන් පිළියෙල කර තිබුණේ ඔහුගේ කාමරයට යාබද කාමරයයි. කාමරය තුළට ඇතුළු වූ ඔහු ඇයව සයනය මත ඉන්දවා ඔහුද ඇය අසලින්ම අසුන් ගත්තේය. ඈ අසලට ලංවී වාඩි වූ තරුණයා ඇගේ අත්ලක් තම අත්වලටට මැදි කරගෙන කතා කරන්නට වූයේ ඇයගේ මුව දෙස බලාගෙනය.

" සුදු අම්මි..."

ඇය උන්නේ මදක් චකිතය මුසු ලැජ්ජාශීලී හැඟීමක බව ඔහුට ද දැනෙන්නට විය.

" වස්තු... මයෙ කෙල්ල මට බයයිද.. මේ ගැහෙන්නේ මොකද.... බයයිද මැණිකේ ම්ම්ම්.. "

ඇයගේ නිකටින් අල්ලාගෙන ඔහු පවසන්නට වුණේ ඈ බියෙන් ඇතැයි සිතාය. ඒ පැනයට ඇය පිළිතුරු දෙන්නට වුණේ හිස දෙපසට සොලවා මදක් ලැජ්ජාශීලී සිනහවක් පාමිනි.

" මම ඉන්නවට අකමැති නම් ඔයාට ඒක අපහසුයි වගේ නම් , මං යන්නම් සුදු අම්මේ.. "

ඔහු එසේ පවසා සයනයෙන් නැගිට ඉවත්ව යාමට සැරසිණි. එහෙත් ඔහුගේ ගමන නැවතුණේ ඇයගේ හස්තයක් ඔහුගේ දේහධාරී හස්තයක පැටලුණු හෙයිනි. ඔහුගේ මුවගට ඉන් පැමිණියේ අපූරුම සිනහවකි.

" යන්න එපා දේ..ව්... "

ඇය මඳක් ලැජ්ජාශීලී වුවද එලෙසට ඉක්මනින් වදන් ගලපන්නට වූයේ ඔහු තමාගෙන් ඉවත්ව යාවි යැයි බියෙනි. ඇයටද ඔහු තමන් අසල ගැවසීම ප්‍රිය ඉපදවීමට හේතු විය. ඔහු පිටව යාමට සැරසීමේදී ක්ෂණිකවම නවත්වාගන්නට වූයේද එබැවිනි. මුව මත ලා මදහසක් රඳවා ගනිමින් රෝයෙන් ඈ අසලම වාඩි වී ඇගේ දෙඅත් තම දෑතේ පටලවාගෙන ඒ මත, මඳක් රළු උණුසුම් තම දෙතොලින් සිපුමක් තැවරුවේ ඇගේ ගත ඉන් මදක් ගැස්සී යන විටදීය.

." වස්තු... මං ආදරෙයි සුදු අම්මි.. ඒ කියන්නේ මගේ කෙල්ල මං ලඟින් අයින් වෙලා යනවාට කැමතිත් නෑ නේද ම්ම්... "

ඒ ගාම්භීර මුවෙහි අපූරුම කාන්තියක් දකින්නට ලැබිණි. ඒ කාන්තිය ඔහුගේ දෑස් අගින්ද වෑහිනි.

" අනේ... ඔහොම කියන්න එපා ලැජ්ජා හිතෙනවා මට.. "

හිස බිමට නැඹුරු කරගෙන ඇය ඇඳ රෙද්ද තම ඇඟිලි වලින් කොනිති ගසමින් එසේ පවසන්නට වූවාය.

" බෝනික්කි බයේ ගැහෙන්න විතරයි දන්නේ කියලා මම නම් හිතුවේ... අහන්නකො රූහි, ඔයාට ඕනම දෙයක් මට කියන්න හරිද.. ආච්චි අම්මා ඔයාට විස්තරේ කියන්න ඇතිනේ පැහැදිලිව නේද.. "

ඇය හිස ඉහළ පහළ කරන්නට වුණේ ඔව් යන්න හැඟවීමටය.

" ඉතින් සුදු අම්මා ඔයා කැමතිද මාව ඉක්මනටම මැරි කරන්න ම්ම්.. නැත්තං මේ හදිස්සි වැඩි වගේද.. මට කියන්නකෝ.."

" මං.. මං කැමතියි... එහෙම එකක් නෑ.. "

ඔහු ඇගේ අත්ලක් තම අත් වලට ගෙන ඒ මත සිපුමක් තවරන්නට වුණේ ඇයගේ දෑස් ජිල් බෝල මෙන් විශාල වන විටය. ඇගේ දෑස් නොපෙනුනද නිරායාසයෙන් දෑස් එලෙසට චලනය වන්නට විය. එය දැක ඔහුගේ මුවගට පැමිණියේ දඟකාර සිනහවකි. ඔහු ඇගේ අත්ල තම මහපට ඇඟිල්ලෙන් පිරිමදිමින් ඈ සවන් අසලට ලං වූවේය. ඒ ලංවීමත් සමඟම ඇය මදක් තිගැස්සී යන්නට වුණේ මෙවැනි සමීපවීම් ඈට නුහුරු නුපුරුදු වූ බැවිනි.

" බයයිද මට ම්ම්...... නැත්තං අකමැතිද... එහෙම ළං වෙනවට අකමැතිද මගේ කෙල්ල ආ.... මට තේරෙන්නෙත් නෑ පැටියෝ.... මේක මගෙත් ෆස්ට් ටයිම්නෙ. ඉතින් කෙල්ලෝ කැමති අකමැති දේවල් ගැන මට වැඩි තේරෙන්නෙ නෑ... මං ළඟ වුනාට කමක් නැද්ද මෙහෙම ම්ම්.... "

හිස බිමට නැඹුරු කරගෙන සිටි ඇයගේ මුවෙහි සටහන්ව තිබුණේ අපූරු සිනහවකි. ඇය එලෙසම බිමට නැඹුරු වූ හිසින් යුතුවම වදන් අමුණන්නට වූවාය.

" ම්ම්.... කමක් නෑ..."

ඔහු ළඟ ගැවසෙන හැම මොහොතකම තම හදවත අමුතුම ලෙසකින් ගැහෙන්නට පටන්ගෙන ඇති වග ඇයට මේ මොහොතේදී හොඳින්ම හැඟී යන්නට වූවාය. ඈ ඒ අමුතුම හද ගැස්මට ඒ අමුතුම හැඟීමට තම සිතින් පෙම් බදින්නට විය.

" සුදු අම්මි... මට ඔයාට කියන්න ගොඩක් දේවල් තියෙනවා. ඒවා මම පස්සේ හිමිට කියන්නම් රෑ වෙලා හරිද. දැන් මම සහිරුත් එක්ක පොඩ්ඩක් මිනිස්ට්‍රි එක පැත්තට ගිහින් එන්න යන්න ඕනේ... "

" අනේ...... "

එලෙසට ඇගෙ මුවින් නික්මෙන්නට වූයේ ඇයටවත් නොදැනීමය. ඔහුගේ දෑස් ඇගේ එම ප්‍රකාශයත් සමඟ තවත් දිදුලන්නට වූවේය.

' ඒ කියන්නෙ අපි හම්බෙලා පැය ගානක් වුණත්, උඹටත් මාව දැනෙනවා මැණික '

ඔහු සිතින් සිතන්නට වූයේ ඈ කෙරෙහි තව තවත් ආල හැඟුම් උපදිද්දීය.

" ඇයි, යන්න එපාද ම්.. මේ අහන්නකෝ මැණිකේ.. ඒවාටත් නොගිහින් බෑ නේ. මං ගිහිල්ලා ඉක්මනටම එන්නම් හරිද. මං එනකම් මගේ කෙල්ල පරිස්සමට ඉන්න ඕනේ හොඳේ... "

ඇයගේ හිස් මුදුනට ඔහුගේ හැඩි දැඩි හස්තයක් බර කරමින් ඔහු වදන් අමුණන්නට වුණේ ඇය පිළිබඳව ඇති වූ ලෝභකමින්ය.

" මේ... .මේ... ඉක්මනට එනවා නේද.. මට.. පාලුයි... "

මුව බිමට හරවාගෙනම යුවතිය වදන් ගැළපුවේ මදක් ලැජ්ජාශීලී හැඟීමකිනි. ඔහු ඈ අසලට ලංව ඒ නළලත උණුසුම් හාදුවක් තවරා කාමරයෙන් පිටතට පැමිණියේ ඉක්මනින් එන බවද පවසමින්ය.

" සහියා... අපි යමුද... ගිහිල්ල පුළුවන් තරම් ඉක්මනට එමු. මොකද ආච්චි අම්මා නැකතක් බලන්න යන්නත් ඕනේ කිව්වා. කෙල්ලව ගෙදර වැඩිවෙලා තනියම තියන්න බෑනේ... "

ඔහු ඇය පිළිබඳව කතා කරන්නේ පවා ලොකු වගකීමකින් සහ බැඳියාවකින් බව සහිරුටද හොඳින්ම හැඟී යන්නට වූවේය. ඔහුද තම මිතුරාගේ දිවිය මෙලෙසට සුභ මාවතකට ගමන් කිරීම පිළිබඳව හදවතින්ම සතුටු විය.

" මට හරි සතුටුයි බං.. උඹට හරියන්නම ඕනේ මගේ එකා.... "

එලෙස පවසා සහිරු රොයේන්ගේ උරයක් මතට තට්ටුවක් දැමුවේ හදපුරා ඉපිලෙන සතුටින් යුතුවය.

" පුතේ... අර නැකත් බලන වැඩේ කොහොමද දරුවො කරගන්නේ... "

තම කාමරයේ සිට ආච්චි අම්මා ආලින්දය වෙතට පැමිණියේ රොයේන්ගේ හඬ සවන් වැකීමෙනි. ඇයට වුවමනා වූයේ ඔහුගේ හා තම මිනිබිරියගේ විවාහය පිළිබඳව කටයුතු හැකි ඉක්මනින් සිදු කරලීමටය.

" ආච්චි අම්මා, මං මේ පොඩ්ඩක් මිනිස්ට්‍රි එක පැත්තට යන්න හදන්නේ. මං උපරිම පැයකින් එකහමාරකින් වගේ එනවා... මම ආවට පස්සේ ආච්චි අම්මා වාහනයක යවන්නම් ඒ වැඩේට... නැත්තං මාත් නැති උනොත් සුදු අම්මා තනියමනේ.... "

" ඒකත් ඇත්ත තමයි.. හොඳයි එහෙම කරමුකෝ. අර කියනවා වගේ මෙහෙ වැඩිය පුරුදුත් නෑනේ සුදු මැණිකට තාම.. පුතා එහෙනම් පරිස්සමට ගිහිල්ල එන්නකෝ.. "

රොයේන් තම ඈරක්ෂකයන් කිහිප දෙනෙකු නිවසේ ආරක්ෂාව උදෙසා නවතා අනෙක් ආරක්ෂකයින් හත්දෙනා සමඟ අමාත්‍යංශය බලා පිට වූවේය. යන අතර මඟද ඔහු නම් උන්නේ රාජකාරී ඇමතුම් කිහිපයකය. උදෑසන සිටම මගහැරී තිබුණු ඇමතුම් සියල්ලටම ඔහු මේ අවස්ථාවේදී ප්‍රතිචාර දැක්වූයේ ඔහු කිසි ලෙසකත් වගකීම් පැහැර හරිනා පුද්ගලයකු නොවූ නිසාවෙනි. මඳක් රළු නමුදු ඔහු ඉතා විනය ගරුක සහ පෞරුෂවත් අයෙකු වූවේය. ඔහුගේ යටතේ වැඩ කටයුතු කරන සියලුම සේවකයන්ද ඔහුට ගෞරව කිරීමට ප්‍රධානම හේතු වූයේද එයයි. ඔහු , නමට පමණක් නායකයෙක් නොව සැබෑම නායකත්ව ගුණාංග ඔහු තුළ මනාව ගැබ්ව තිබිණි.

ඔහුගේ ඇමතුම හමාර වූ පසු සහිරු කතාබහට මුල පුරන්නට වූයේ හිතේ දහසක් ගැටලු පැන නගිද්දීය.

" දේව්.. උඹ ඒ කියන්නේ අද හෙටම හරි ලඟම නැකතක් තියෙන දවසක නංගිව මැරි කරනවද... "

" හ්ම්.. ඔව්.....එහෙම කරමු . මොකද මේවා තව තව පරක්කු කර කර ඉන්න දේකුත් නෑනේ දැන් ආච්චිත් කැමති එකේ. අනික මට කෙල්ලව කොහෙවත් නොයා ළඟම තියාගෙන පරිස්සම් කරගන්න ඕන බං..."

වාහනයේ ඉදිරිපස වීදුරුව තුළින් දිස්වන මාවත වෙත බැල්මක් යොමාගෙන ඔහු පවසන්නට වුණේ සැහැල්ලු හුස්මක් වාතලය වෙත මුදා හරිමින්ය.

" මේ එතකොට බං.. මේ වෙඩින් එක ලොකුවටම කරනවද...? "

සහිරුගේ පැනය හමුවේ රෝයෙන් ඔහු දෙසට දෑස් සිහින් කරගෙන බැල්මක් යොමන්නට වූවේය. එය ප්‍රශ්නාර්ථයක් මුසු වූ බැල්මක් විය. එය වටහා ගත් සහිරු නැවතත් වදන් ගළපන්නට වූයේ ඔහුගේ ඒ බැල්මට පිළිතුරු ලෙසටය.

"නෑ මේ.. මට අහන්න ඕන වුණේ මේ වෙඩින් එක අපි මීඩියා වලටත් දෙනවද...? ඒක නංගිගේ ලයිෆ් එකට රිස්ක් එකක් නෙවෙයිද... "

" මීඩියා වලින් දැනගත්තට කමක් නෑ.. ඔව්, වෙඩින් එකකුත් ගන්න හිතාගෙන ඉන්නෙ ටිකක් ලොකුවට.. මොකද, මගේ කෙල්ලගේ ඇස් පේන දවසකට වෙඩින් ෆොටෝ,ඇල්බම් හරි පෙන්නන්න තියෙන්න ඕන නේ.. නැත්නම් කෙල්ලට දුක හිතෙයි.. අනික තමයි කසාදෙ කියන දේ අපි කීප වතාවක්ම කරන්නේ නෑනේ බං.. ජීවිතයට එකපාරයි මං නම් බදින්නේ. ඒකත් මගේ මැණිකවම තමා.. ආයේ බඳින්නේ නෑනේ බං අපි, එහෙම එකේ වෙඩිම ගමු ටිකක් ලොකුවටම. අනිත් එක තමයි එයා ගැන හංගන්න ඕන නෑ.. මොකද මගේ කෙල්ල ගැන දැනගෙන එක එක පැපරාසියෝ කතා ගොතයි නැත්තං. කසාද නොබැඳ අහිංසක කෙල්ලෙක්ව ගේ අස්සෙ දාන් ඉන්නවා කියලා කේස් දායි එහෙන් මෙහෙන්... එහෙම අහගන්න ඕන නෑනේ මගේ අහිංසකි.. ඉතිං මේක මීඩියා වලට දෙන එක තමයි හොඳම දේ මට හිතෙන විදිහට. එතකොට පහුවෙද්දි උනත් එහෙම ප්‍රශ්නයක් ඇතිවෙන එකක් නෑනේ. අනිත් එක තමයි මේ ඇක්සිඩන්ට් එක කරපු උන් දැනටම කෙල්ල ගැන දැනගෙන හිටියත් එවුන් වුනත් එක පාරම කෙල්ලට අනතුරක් කරන්න බය වෙනවනේ බං. එහෙම අත තියන එක ලේසි නෑ කියලා උන් දැනගන්න එක හොඳයි.. "

" හ්ම්. ඒකත් ඇත්ත තමයි... නැත්තං අර කියනවා වගේ බොරු ගොසිප්කාරයන්ගේ ගොසිප් හැදෙන්නත් බැරි නෑ.. එහෙම කරමු එහෙනම්.. "

සහිරු ද එයට එකඟත්වය පළ කරේ ඔහුගේ දීර්ඝ පැහැදිලි කිරීම හමුවේය.

" දිලා.. බානුක... , උඹලට ඊට පස්සේ වැඩ වැඩි වෙයි හැබැයි. මොකද මැඩම්ව ඇස් දෙක වගේ පරිස්සම් කරගන්න ඕනේ. මොකෙක්ගෙන්වත් සීරීමක්වත් වෙන්න බෑ "

" සර් බය වෙන්න එපා සර්.. අපේ පණ දීලා හරි අපි මැඩම්ව පරිස්සම් කරනවා..."

දිලංක වාහනය පදවන අතරතුරම පිටුපස අසුන බලා පවසන්නට වුනේ තම ප්‍රධානියා වෙත යටහත් පහත් ලෙස සිනහවක් ද පාමිනි.

" good morning සර්.. "

ඔහු තම අමාත්‍යංශ කාර්යාලය වෙත පැමිණි වාහනයෙන් බැසගත් මොහොතේම ඉදිරියට පැමිණි කාර්යාලයේ සේවයේ නියුතු වර්ෂා එලෙසට සුබ පැතුම් එක් කළාය.

" morning වර්ෂා.. "

" සර් මේ.. අර ඉස්කෝලෙ උත්සවය ගැන අර ප්‍රින්සිපල් කතා කරා දැන් ටිකකට කලින්.. "

" ආ හරි... මං ඒ ගැන බලන්නම්... "

" හොඳයි සර්.."

ඈ පිටව ගිය පසු සහිරුද සමඟ ඔහු තම කැබින් එක වෙත ගොස් අසුන්ගත්තේ එළිමහනේ රැඳී සිටි කිහිපදෙනෙක්ම ඔහුගේ සේවය බලාපොරොත්තුවෙන් පසුවද්දීය.

" දේව් මචං, මේ ෆයිල් එක අර ප්‍රොජෙක්ට් එකේ... මං ඒක කම්ප්ලීට් කරලා ඉවරයි. තව මේක මේ අර තුන්වෙනි පටුමගේ පාරේ ළමයින්ට හදලා දෙන ground එකේ project එක.. "

" සහියා.. ඒ ග්‍රවුන්ඩ් එකේ ලීගලි ඩොකියුමන්ට් වැඩ ටික සේරම ඉවරද මේ වෙද්දි.. ඒ ගැන කිසිම ඩවුට් එකක් නැහැනෙ.. මොකද තව මාසයක් වගේ යද්දි ඒකෙ වැඩ ටික ඉවර කරලා ඕපන් කරන්නයි මං හිතාගෙන ඉන්නේ... "

දේහධාරියා එලෙස තම සැලසුම් සියල්ල සහිරු හමුවේ ඉදිරිපත් කරන්නට වූයේ තම අසුන මත හිඳගෙන දෑත් මේසය මතට නැඹුරු කරගෙනය. ඔහුගේ බෙල්ල පාමුලට ඇති කොණ්ඩයේ කෙහෙරැළි කිහිපයක් මුහුණට වැටී සුදු පැහැති ජාතික ඇඳුම ඇඳ සිටි ඔහුට ගෙන ආවේ අමුතුම පෙනුමකි.

" අර එළියෙ ඉන්න මිනිස්සු ගැන ටිකක් බලලා එවන්න කියන්න සමන්ට... "

" හරි.. "

හිස සලා සහිරු එය පිළිගෙන කුටියෙන් පිටතට පැමිණ දොර අසල සිටි සමන්ට කතා කරන්නට වූවේය.

" සහිරු සර්... "

" සමන් , මේ කට්ටියව ආපු පිළිවෙල බලලා ඇතුලට එවන්න හිමිට... "

" හොඳයි සර්... "

ඔහු තම විධානය දී නැවත අසුන වෙත ගොස් වාඩි වූයේ ෆයිල් එකක් තුළට හිස ඔබාගෙනය..