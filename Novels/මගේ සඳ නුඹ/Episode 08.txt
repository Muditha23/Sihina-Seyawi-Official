ඔහු තම විධානය දී නැවත අසුන වෙත ගොස් වාඩි වූයේ ෆයිල් එකක් තුළට හිස ඔබාගෙනය.

එලෙසින් කාලය පැයක් පමණ ගතව ගියේ තරුණ අමාත්‍යවරයාට වැඩ කටයුතු මදක් බහුල කරමිනි. ඉන් පැය එකහමාරකට පමණ පසුව ඔහු නැවතත් නිවස බලා යාමට පිටත් වූයේ සහිරු හා සාකච්ඡාවක නිරත වෙමිනි. මේ අතරතුරදී ඔහුගේ දුරකථනයට ඇමතුමක් ලැබෙන්නට වූයේ මේ වන විටත් කැනඩාවේ සිටින ඔහුගේ ළඟම මිතුරෙකු වන තනූජගෙනි. ඔහු දුරකථනයට සම්බන්ධ වූයේ එය සහිරුටද පෙන්වන අතරතුරය.

" හෙලෝ... "

" හෙලෝ ඇමතිතුමා... කොහොමද ඉතින්.. ඔන්න අපි නං තව දවස් දෙකකින් වගේ ඔහේ... "

" අනේ මේ, පලයන්.. මේ ඇත්තටම එනවද බං.. "

" ඔව් ෂුවර්. බොරු නෙවෙයි ඉතින්. දවස් දෙකකින් ඔහේ. මං එනවා මාත් එක්කම තව නවියාත් එනවා... "

" අම්මෝ ලොකු දෙයක් බං. වරෙල්ලා වරෙල්ලා. සහියට මගේ බිස්නස් වල වැඩයි මිනිස්ට්‍රි එකේ වැඩයි ඔක්කොම එක පාර හැඩල් කරන්නත් අමාරුයි බං. ඌ සෑහෙන ප්‍රෙශර් එකක ඉන්නේ. මේ..., ඒ කරලා මෙහෙම්ම කෙල්ලෙක් හොයාගෙන සෙට්ල් වෙයල්ලා. ආයේ ඔහේ බඩගාන්න දෙයක් නෑනේ එතකොට.. "

" අපි කෙසේ වෙතත් දේව් උඹ නම් හෙට අනිද්දම වෙඩිම ගන්නනෙ යන්නේ.. හොඳයි හොඳයි. මේ ඒක නෙවෙයි, අපි ආවට පස්සේ දවසක වෙඩිම සෙට් වුණොත් නම් හොඳයි නේද බං.. නැත්නම් අපි දෙන්නා නෑනෙ... "

" හරි හරි බලමුකෝ බං.. තාම වෙලාවක් බැලුවේ නෑ. මං දැන් ගෙදර ගිහිල්ලා ආච්චි අම්මව යවන්න ඕන නැකත් හදන් එන්න.. "

" හරි බං.. මං උඹට හෙට දිහාට ගන්නම් එහෙනම්. තියනවා මචං. බායි... "

" ඕකේ මචං, බායි.. "

ඔහු දුරකථනය විසන්ධි කරමින් සහිරු වෙතට හැරෙන්නට වුනේ සැහැල්ලු හුස්මක් ද පාකරමින්ය. ඔහුට දැනෙන්නට වූයේ තමයි හිසේ තිබුණු ලොකු බරක් බිමින් තිබ්බා හා සමාන හැඟීමකි. මක් නිසාදයත් ව්‍යාපාර කටයුතු හා දේශපාලන කටයුතු එකවර කරගෙන යාමේදී විවිධ ගැටලූ රැසක් පැන නැගීමේ හේතුවෙන් ඔහුට එම කටයුතු විශ්වාසවන්ත තම මිතුරන් තිදෙනා වෙත භාර කිරීමට ඇවැසි වූයේය. ඉදින් මෙපමණ කලක් විදේශගතව සිටි අනෙක් මිතුරන් දෙදෙනාගේ ද ආගමනය මත ඔවුන්ද ව්‍යාපාර කටයුතුවලට සම්බන්ධ කර ගැනීම ඔහුගේ එකම අභිප්‍රාය වූවේය.

" අම්මෝ ලොකු දෙයක් බං.. මාර සැහැල්ලුවක් දැනෙනවා ඔලුව, උන් දෙන්නා එනවා කිව්වමත්. මේවා ඉක්මනට පිළිවෙලක් ඇතුව කරගත්තැහැකි උන් දෙන්නත් ආවා නම්. මං දන්නවා උඹට විතරක් තනියම කම්පැනි එක ඇදගෙන යන එක අමාරුයි කියලා... "

ඔහු වදන් ගැලපුවේ තමාට එහා පසින් අසුන්ගෙන සිටි තම මිතුරා දෙසට බැල්මක් යොමු කරගෙනය.

" ඒක නම් එහෙම තමයි. හැබැයි ඉතින් අමාරුයි කියලා මේ සහිරු එහෙම වැඩ අතරමග නතර කරන්නෙත් නෑ.. දන්නවනේ.. "

" ඒක මම දන්නවා බං.. බලමුකෝ.. "

ඔහු නිවස බලා පැමිණෙන විටද ආච්චි අම්මා නම් උන්නේ ඔහු එනතුරු පෙරමන් බලමිනි. ඒ ඔහුගේ හා ඇයගේ විවාහයට සුභ නැකත් වේලාවන් සකසා ගැනීමට යාම සඳහාය. ඔහුගේ වාහනේ හඬ සවන වැකෙත්ම ආච්චි අම්මා ආලින්දය වෙත පැමිණියේ තම මිනිබිරිය සිටි කාමරයේ ඉදිමින්ය.

" ආ.. , ආච්චි අම්මා ලෑස්ති වුනාද. කමක් නෑ ඒකත් හොඳයි.. "

" ඔව් පුතා. මම බැලුවෙ ටිකක් කල් තියාම ගියහම ලේසියිනේ. නැත්තං හවස් වෙනකන් ඉඳලා ගිහින් වැඩේ අදම කරගන්න බැරි උනොත් එහෙම.. "

" ඒකත් ඇත්ත තමයි. හරි එහෙනම් ආච්චි අම්මා ගිහින් එන්නකෝ. මම ඩගීට කියලා තියෙන්නේ.. "

" හරි දරුවෝ.. සුදු මැණකෙ නම් නිදි. පුතා ටිකක් බලනවද, ඇහැරිලා තනියම පහලට එයි නැත්නම්.. "

" ආ හරි හරි ආච්චි අම්මේ.. "

ආච්චි අම්මා නිවසින් පිටව යන්නට වූයේ ඩගී සහ තවත් ආරක්ෂකයින් දෙදෙනෙකුද සමගය.

ඔහු තම අත්දිගට තිබුණු කමිසයෙහි එක් අතක් ඉහළට නවන ගමන්ම තරප්පු පෙළ නගින්නට ගත්තේ මුහුණේ මතුවුණු අමුතුම දිස්නයක්ද සමඟිනි. දේහධාරියා තම කාමරේ දොරටුව වෙතට පැමිණ නැවතත් ඇයගේ කුටිය වෙතට ගමන් කරන්නට වූයේ ඇගේ රුව එක් වරක් හෝ දැක බලා ගැනීමට සිතමිනි. ඔහු ඇගේ දොරටුව සෙමෙන් විවර කරමින් කාමරය තුළට ඇතුළුවද්දීද ඈ උන්නේ සුවබර නින්දකය. සයනය අසලට පැමිණි රෝයේන් ඈ දෙස මිනිත්තු කිහිපයක් නෙතු තබාගෙන සිටියේ ඒ දෑස් වලින් ඈ කෙරෙහි වන සෙනෙහස දෝරේ ගලද්දියි.

"වොශ් එකක් දාගෙන ඉන්න ඕනේ.. උඹ දිහා කොච්චර බලාගෙන හිටියත් එපා වීමක් නෑ මැණිකේ.. මෙහෙම හිටියොත් දවසම හරි බලාගෙන ඉන්න හිතෙයි.. වොෂ් එකක් දාගෙනම එන්න ඕනේ.. "

තම සිත සමඟම සංවාදයේ නියැලුණු ඔහු ඉන් පිටතට පැමිණ තම නාන කාමරය වෙතට ඇතුළු ව දියනාගන්නට වූයේ ගත රැදි සියළුම ඇඳුම් ද උණා දමමින්ය. සිත් සේ වතුර මල යටට වී ගතෙහි විඩාබර බව සිඳී යන තෙක් දිය නාගත් ඔහු ඉන් පිටතට පැමිණ ෂෝට් එකක් සහ ටී ෂර්ට් එකක් ගත දවටාගෙන නැවතත් පිය මනින්නට වූයේ ඇගේ කාමරය වෙතටය. ඇයගේ සයනය අසලටම පියමං කළ ඔහු ඉන් අසුන්ගෙන මඳ වේලාවක් ඈ දෙස බලා සිටියේ මහත් ලෝභකමිනි.

ඒ කිරි පැහැයත් රත් පැහැයත් එකට මුසු වූ නිකළැල් පැහැපත් මුව මඬලට රතු පැහැති දෙතොල් පෙති හා දිගටි ඇස්, තද කළු පැහැති ඇහි බැමි ගෙන ආවේ අමුතුම සුන්දරත්වයකි. ඒ සුදු පැහැති කමලක් වන් මුව මඩල වෙත නෙතු තබා සිටි ඔහු ඒ මුව වෙත නැඹුරුව ඈ නළලත සියුම්ව හාදුවක් තවරන්නට වූවේය. ඉන් ඇය මදක් ගැස්සී ඇහැරෙන්නට වුණේ ඔහුවද මදක් කලබලයට පත් කරමිනි. එක්වරම නින්දෙදී දැනුණු ඒ දෙතොල් පහසට ඇය මඳක් ගැස්සී ගියද ඈ නැවත ඉක්මනින් යථා තත්ත්වයට පත් වූයේ ඒ ඔහු බවට හොඳින්ම පසක් වූ බැවින්ය.

ඇය සයනයේ එලෙසම වැතිර ඔහුගේ මුව වෙත අත්දිගු කරමින් ඒ මුව මඬල පුරා දෑගිලි ගෙන යන්නට වූයේ ඒ දෑගිලි පහස හමුවේ ඔහුගේ දෑස් පියවී යන විටදීය. ඒ දිගටි සිහින් අතැඟිලි පහස ඔහුගේ දෙතොල් ඔස්සේද එහා මෙහා ගමන් කරන්නට වූයේ ඔහුගේ හද තුළ ඈ නමින් උපන් හැඟීම් විසල් පෙරළියක් සිදු කරද්දීය.

" ඔයා.. ඔයා ආවද.. මම පාළුවෙන් හිටියේ.. දේව්... මට.. මට ඔයාව බලන්න ආසයි.. ඔයාව මම දැකලම නැහැ දේව්... "

තම මුව මඩල මත එහා මෙහා යන ඇයගේ අතැඟිලි ඔහු තම අතකට ගෙන ඒ මත ආදරයෙන් සිපුමක් තැවරුවේය. ඒ ඈ නමට ඒ හිත් ගැබ තුළ තව තවත් හැඟුමන් විවර වන විටදින්ය.

" මගේ බෝනික්කි කොහොමද දන්නේ මමයි ආවේ කියලා ම්ම්... "

ඔහු පවසන්නට වුණේ මදක් කල්පනාවෙනි. ඒ ප්‍රකාශයට ඇයගේ මුවින් දිස් වූයේ ලජ්ජාශීලි බවකි. එහෙයින් වත කමල රතු පැහැයට හැරෙද්දීම ඈ ඔහුට පිළිවදන් දෙන්නට වූවාය.

" මේ... .ඔයාගේ... ඔයාගේ සුවඳ මට දැණුනා.. ඔයා ගාවින් එන සුවඳ මම දැන් අඳුරනවා... "

ඇයගේ මුවින් නික්මුණු ඒ වදන් එක් පසෙකින් ඔහුගේ හද සසල කරද්දී අනෙක් පසින් සතුටක් ජනිත කරවීමට සමත් වූවේය. ඒ දැනෙන්නා වූ හැඟීම් ද්විත්වයම කැටි වූ වතින් ඔහු ඈ වත තම දෙඅත් වලට මැදිකරගෙන වදන් අමුණන්නට වූවේය.

" සුදු අම්මි.. මම ඉක්මනට ඔයාව ඩොක්ටර් ගාවට එක්කගෙන යනවා හොඳද. මම Ophthalmologist කෙනෙක් ගාවට ඔයාව ඉක්මනටම එක්කගෙන යනවා. මං ඩොක්ටර් එක්ක ඔයා ගැන කතා කරලත් තියෙන්නේ.. ඒත් මම හිතුවේ ඔයාව වෙඩින් එකෙන් පස්සෙම එතනට එක්කගෙන යන්න. මොකද මගේ කෙල්ල ගැන කිසිම කෙනෙක්ගෙ කනට වැරදි කතා යන්න ඕන නෑ. ඔයා මගෙ නිත්‍යානුකූල වයිෆ් විදිහටයි හැම තැනටම ෆේස් කරන්න ඕනි. තේරුනාද.. "

ඇගේ මුවින් දිස්වුවේ කෝළ සිනහවකි. ඒ වතේ දිෂ්නය දෙස බලා සිටි ඔහුගේ දෑස් දුවන්නට වූයේ ම ඈ දෙතොල් මතටය. ඒ මොහොතේ ඔහුටද ඔහුගේ හැඟුමන් අවනත නොවන සෙයක් දැනෙන්නට වුණි. ඔහු ඒ පිළිබඳව මඳක් බියට පත් වූයේ තමාගේ හැගීම් ඉදිරියේ වුවද ඈ අපහසුතාවයට පත්වනවාට ඇය බිය වනවාට ඔහු අකමැති හෙයිනි. ඉදින් ඒ පිළිබඳව සිතා ඔහු සයනයෙන් නැගිට පිටව යාමට සැරසුණි.

" අනේ.. ඔයා ඔය යනවද දෙව්.. අනේ යන්න එපා.. ඇයි මේ... "

ඇය විමසුවේ මඳක් කනස්සල්ලෙනි.

ඔහු තමා අසල රැඳෙනවාට ඇයද මේ පැය කිහිපයට වුවද ප්‍රියමනාප වී ඇත. ඉදින් ඔහු පිටව යාමට පෙර ඈ ඉක්මණින් වදන් පිට කරන්නට වූවාය.

" මැණික... මට මාවම කන්ට්‍රෝල් නැති වෙයි කියලා බයයි.. මම පස්සෙ එන්නම්.. "

ඔහු යාමට සැරසෙද්දී ඈ ඒ අතක එල්ලෙන්නට විය. ඔහු ඈ දෙස හැරී බලන්නට වූයේද එබැවිනි.

" එහෙමද , එහෙම නැත්නම් මේ මුකුත් නොපෙනෙන කෙල්ලව එපා උනාද.. මාත් එක්ක ජීවිතය ඉස්සරහට ගෙනියන එක කොච්චර අමාරුද කියල ඔයාට තේරුණාද දේව්.. ඒකද යන්න හදන්නේ ආ.. කමක් නෑ.. ඒක ඔයාට දැන් හරි තේරුම් ගියා නම් ඇ... "

ඇයට එවදන් සම්පූර්ණ කිරීමට නොලැබිණි. මන්දයත් ඔහු සයනයේ සිටි ඈව එලෙසටම කොට්ටේ මතට බර කරගෙන ඒ දෙතොල් මතට පහත්ව ඒ සිනිදු තොල්පති උරා බොන්නට වූයේ ඔහුගේ මදක් රළු වූ ඒ දෙතොල්වල පහසට ඇයගේ මුවද ගොළුව යන විටය. ඔහුට සිත් සේ දෑස් පියාගෙනම ඔහු ඒ දෙතොල් මත තනි වූයේ අතක් සයනයට බර කරගෙන අනිත් අතින් ඇයගේ කම්මුලක් රටාවට පිරිමදිමිනි.

ඇයට ද නොදැනීම ඇයගේ දෑත් කිටි කිටියේ ඔහු ඇඳ සිටි ටී ෂර්ටයේ කුස දෙපැත්තෙන් මිට මෙලවුණි. ඒ තරමට ඈද එම ප්‍රථම ප්‍රේමණීය හාදුවේ මිහිරෙහි අතරමං වන්නට විය. ඒ හා සමානවම ඔහුද තම ප්‍රථම හාදුවේ මිහිර සිත් සේ විඳගත්තේ ඒ දෙතොල් අතර සීරුවට ළයාන්විතව රටා මවමිනි. එලෙසින් මිනිත්තු තුනකට පමණ පසුව ඔහු ඒ දෙතොල් අතහැර ඈ වෙත කතා කරන්නට සූදානම් වූයේ ඇගේ දෑත් තම දෑත්වල පටලවාගෙනය.

" මොකක්ද අර කිව්වේ අහ්.... මාව කේන්ති ගස්සන කතා කියන්න එපා සුදු අම්මි.. උඹ දන්නෙ නෑ බං මම උඹට ආදරේ කරන තරම. ඒක උඹ ඔහොම නෙමේ කොහොම හිටියත් වෙනසක් වෙන්නේ නැහැ. මම යන්න ගියේ උඹ ඔය කියන කෙහෙල් මලක් නිසා නෙවෙයි බබා... මට උඹ ළඟ මාවම කන්ට්‍රෝල් නෑ.. මට දැනෙනවා එක එක දේවල්.. උඹව ඉඹින්නම හිතෙන්නේ... ඉතින් මට බයයි. තාම අපි මැරි කරලත් නෑනේ.. මට ඕනි උඹව මගෙනුත් පරිස්සම් කරගන්න.. අන්න ඒකමයි යන්න ගියේ. මැට්ටි.. දැන් ඉතින් ඔය දුන්නා නේද කිස් එකක්? ආ.. "

ඇය ඔව් කියන්න වගේ හිස සෙලෙව්වේ මදක් ලැජ්ජාවෙනි.

" අන්න ඒක දෙන්න හිතුනෙ මට දැන් නෙවෙයි , ගොඩක් වෙලාවක ඉඳලා. ඒකයි මම යන්න හැදුවේ.. කොහෙද ඉතින් , මේ කෙල්ල මාව නවත්ත ගත්තනේ ම්ම් ..... "

" හැම වෙලාවෙම යනවා කියන කතාවම කියන්න එපා දේව්... මං කැමති නෑ ඒක අහන්නත්. ඔයා ළඟම ඉන්නවා නම් මං කැමතියි. ඒත් මං දන්නවා එහෙම බෑ කියලා.. "

ඈ බරට හුස්මක් මුදා හලේ ඒ සුසුමන් වල බර ඔහුගේ හද පත්ලටම කාවද්දමිනි. ඔහු ඒ හැඟීමෙන්ම ඈ වෙත අමතන්නට වූයේ ඒ මුවෙහි නෙතු රඳවාගෙනය.

" සුදු අම්මි.. මං කිව්වේ මෙතනින් යනවා කියලා මිසක් උඹව අතෑරලා යනවා කියලා නෙවෙයි.උඹේ ජීවිතයෙන් යනවා කියලා නෙවෙයිනේ... දැන් ඉතින් සක්කරයා ඇවිල්ලා කිව්වත් මොනම දෙයක් උනත් මං නම් උඹව අතෑරලා යන්න ලෑස්ති නෑ. තේරෙනවද... "

" අනික තමයි මං ගියත් යන්නේ එක්කෝ මිනිස්ට්‍රි එකට. එහෙම නැත්නම් පාර්ලිමන්ට් එකට හරි ෆන්ෂන් එකකට හරි ඔය වගේ දේකට විතරයි. නැත්නම් මං ඉන්නේ මේ ගේ ඇතුළෙම තමයි... එහෙම නැතුව උඹව දාලා කොහෙවත් යන්නේ නෑ.. "

ඇගේ මුවට ඒ වදන් වලින් පැමිණියේ අපූරු සිනහවකි.

" දන්නවද මට පාළුයි.. ඒකයි ලඟම ඉන්න කියන්නේ.. එහෙම බෑ කියලත් මම දන්නවා. ඒත් මේ කරුවල ලෝකයේ ඇතුලෙ මට.. මට ලොකු පාළුවක් තනිකමක් දැනෙනවා.. හිස් ගතියක් එක්ක.. ඒකට මං බ..ය..යි.. "

අවසන ඇයගේ මුවින් පිටවුණු වදන්වල ගැබ්වූ වෙව්ලීම ඔහුටද තදින්ම දැනෙන්නට වූවේය. ඔහු ඇගේ හිස තම පපුවට තුරුල් කරගෙන ඒ කෙහෙරැලි අතරින් අත ගෙන ගෙනියමින් හිස මුදුන දොතොල් තවරන්නට වූවේය.

"මැණික.. රූහි.. අපි ඉක්මනට හොඳ වෙනවා හරිද.. ඒක මේ රොයෙන් ඔයාට දෙන පොරොන්දුවක් බබා... "

" හ්ම්....... "

ඈ හූ මිටි තැබුවේ සිනහවකිනි.

ඒත් සමගම ගාර්ඩ්න් න එකේ නතර කර වාහනයක හඬක් ඇසෙන්නට විය. ඒ හඬින්ම ඒ පැමිණියේ ඩගී බවට රොයේන් කල් වේලා ඇතිවම උපකල්පනය කර අවසන්ය. ඔහුට ඒ හඬ තම සවනතට හොඳටම හුරු පුරුදුය. ඉදින් ඒ විශ්වාසයෙන්ම ඔහු වදන් ගළපන්නට වූවේය.

" මැණිකේ.. ඔන්න ආච්චි අම්මලා ආවා. අපි යමු පහළට. දැන් වෙලාවත් පහයි. ටී එකක් එහෙම බීලා ටිකක් වෙලා ගාර්ඩ්න් එකේ ඇවිදිමු ම්ම් .... "

ඔහුගේ වදනට හිස සලා එකඟ වූ ඇය ඒ හැඩි දැඩි අතක වෙලීම පහත මාලයට බසින්නට වූයේ නිවසට ඇතුළු වෙමින් සිටි ආච්චි අම්මාට ඔවුන් නෙත ගැටෙද්දීය. ඇයට සිතුනේ මොවුන් දෙදෙනා මොවුන් වෙනුවෙන්ම දෛවය විසින් මුණගස්වා ඇති බවය. ඒ තරමට දෙදෙනාව ගැලපුනේ රුවින් පමණක්ම නොව පන්සලේ ස්වාමීන් වහන්සේ පැවසූ පරිදි ඔවුන් දෙදෙනා සියලුම අතින් ගැළපී තිබුණේ දෛවය පෙර සැලසුම් කර ඇති පරිද්දෙනි.

" පුතා... "

" ආච්චි අම්මා , මොකද ගියපු වැඩේ.. කවදද නැකත තියෙන්නේ..? ලඟදීම එකක් නැද්ද..?