" සර්.. තව විනාඩි දෙකක් ඉවසගෙන ඉන්න. අපි දැනටමත් පොට් එකට ලං කරලා ඉන්නේ.. සර්ට පොරොන්දු වෙනවා අපි, සුදු නංගිට දශමයකවත් අනතුරක් වෙන්න දෙන්නේ නෑ කියලා.. ඒක අපෙන් වෙච්ච ලොකු අතපසුවීමක්.. මේ සිද්ධිය නම් මට කවදාවත් අමතක වෙන එකක් නෑ... "

බොර පැහැයට හැරුණු දෙනෙත් ඉදිරියට ධාවනය වන රථයේ පැති කණ්ණාඩියෙන් ඉවතට යවමින් කවිඳු වදන් ගළපන්නට වූවේය. ඇයව ඔවුන් සියල්ලටම සොහොයුරියක වූවා කිවහොත් නිවැරදිය. ඇගේ දඟකාරකම් ඒ කටකාරකම් වලටද ඔවුන් බෙහෙවින් ඇලුම් කළහ. නිහතමානී චරිතයක් වූ රූහි නිතරම ඔවුන් අසලම ගැවසුනේ ඔවුන්ගේ හදවත්වල ඇය නමින් ගෞරවයක් මෙන්ම තමාගෙම නැගණියකට මෙන් සෙනෙහසක් උපදිද්දිය. ඉදින් ඒ දඩබ්බර නෙත්වලටද අද ඈ නමින් කඳුළු උනන්නට වූයේ තරාතිරමද නොබලමිනි. කවිඳු පමණක් නොව අනෙක් ආරක්ෂකයින් පිරිසටද මේ මොහොතේ දැනෙන්නට වූයේ එකම ආකාරයේ හැඟුමකි. ඉදින් ඔවුනට තම ප්‍රධානියාගේ හදෙහි ඔහුගේ භාර්යාව කෙරෙහි ඉපිද ඇති වේදනාව අමුතුවෙන් පහදා දීමට කරුණු අවැසි නොවිණි.

නගරයෙන් ඔබ්බට වන්න වූ පාළු මාවතක මදක් දුරට ධාවනය වූ රථ පෙළ තරමක පාළු ස්වභාවයක් ගත් අබලන්වී ගිය විසල් ගොඩනැගිල්ලක් අසල නතර වූයේ මාවත අයිනට වන්නය. විසල් ගොඩනැගිල්ල වටා වූ දිය සෙවල බැඳුණු අවපැහැ ගැන්වුණු තාප්පය නිසාම එයට ආරූඪ වී තිබුණේ පැරණි භූත බංගලාවක ස්වරූපයකි. තරමක් අබලන් වූ නමුදු විසල් ගේට්ටුවද අවපැහැ ගැන්වුණු තාප්පයද හේතුවෙන් එහි ඇතුළත සිදුවන කිසිවක් දැකගැනීමට ඔවුනට නොහැකි වූහ. හීන් සීරුවට අවට සෝදිසි කිරීමෙන් අනතුරුව රථ පෙළ මාවත අද්දර නවතා ඉන් බැසගත් පිරිස විසල් තාප්පය මතට නැග අනෙක් පසට පනින්නට වූයේ රථ පෙළ අසලින් ආරක්ෂකයින් දෙදෙනෙකු පමණක් රඳවමිනි. තාප්පයෙන් පැනීමට ප්‍රථමව ඒ අසලම වූ විසල් අඹ ගහේ අත්තකට නැග ගත් ශාන්ගෙන් ලැබුණු තොරතුරු මත පිරිස වූයේ සිදුවන ඕනෑම දෙයකට පෙර සූදානම් ඇතිවය.

" අනේ දෙයියනේ....!! මම මේ කොහෙද ඉන්නේ.. මගේ අත් දෙක ආහ්...!! දෙයියනේ කවුද මේ මාව අරන් ඇවිත් තියෙන්නේ.. මේ.. මේ අර මිනිස්සුද දෙයියනේ...! මාව මරයිද... අනේ මහත්තයෝ.. මට බයයි දෙයියනේ. ආයෙම මට ඔයාගේ ළඟට එන්න වාසනාවක් නැති වෙයිද.. මම මගේ ඇස් දෙකෙන්ම ඔයාව බලන්න කොච්චර නම් ආශාවෙන්ද හිටියේ දේව්.. අඩුම ගානේ මැරෙන්න කලින් එක වතාවක් හරි මට ඔයාව බලන්න තිබුණා නම්.. "

" දෙයියනේ... !! උන්... උන් එනවද කොහෙද... අනේ දෙයියනේ මට බයයි.. අනේ අප්පච්චි.. මට බයයි අප්පච්චි.. මේ කවුද අප්පච්චි... මේ ඔයාවයි අම්මවයි මගෙන් ඈත් කරපු ඒ මිනී මරුවොමද මගේ අප්පච්චි.... මට බයයි දෙයියනේ දැන් නම්.. අනේ එන්නකො මහත්තයෝ... අඩුගානෙ මැරෙන්න කලින් ඔයාගේ කටහඬවත් මට අහන්න තිබුණොත්.. ඔයාව දකින්න තරම් මං පින් කරලා නැතුව ඇති දේව්... "

ඉකිලමින්ම තමන්ගේ දෑත් එහාට මෙහාට කරමින් රූහි දඟලන්න ගත්තේ ඇයව ගැටගසා තිබුණු පුටුවෙහි ඇන්දටත් ඒ ලණු කැරලිවලටත් ඇගේ සියුමැලි දෑත් රිදුම් දෙන විටය. මුවින් කිසිවක් නොදෙඩූ තරුණිය බියපත්ව තම හිතත් සමගම දොඩමළුව හදවතින්ම විලාප දුන්නේ තම ප්‍රාණ සම ස්වාමිපුරුෂයාගේ රුව එක් වතාවකට හෝ තම දෑසින්ම බලා ගැනීමට තරම් මේ ආත්මභාවයේදී තමන් පින් කර නැතැයි සිතමිනි. බියත් ඒ හා සමානවම ඔහුගේ දිවියෙන් නික්ම යන්නට වෙතැයි යන සිතිවිලිත් හමුවේ ඇතිවූ විසල් වේදනාවෙන්ද ඈ ලය දෙදරුම් කෑවාය. ඉකිගසන ඇගේ ළය මඩල වේදනාවෙන් පිළිස්සෙද්දී ඒ කඳුළු ඇගේ රෝස දෙකම්මුල් මතින් අනුකම්පා විරහිතව පහතට ගලා හැලෙන්නට වුණි.

හදවතින්ම ඉකිබිඳින සොඳුරු සියුමැලියගේ ළය මඩල තව තවත් ගැස්සෙන්නට වූයේ එක්වරම ' ක්‍රීස් ' හඬින් විවර වුණු අබලන් ද්වාරයේ හඬටය. තම දෑස් නොපෙනුනද නහයට දැනෙන පුස් ගඳත් මේ ස්ථානය වවුලන්ගේ රජ දහනක් බවට පත්ව ඇති වග සනාථ කෙරෙන වවුලන්ගේ වසුරුවල ගන්ධයෙන් පමණක් නොව මීට සුළු මොහොතකට පෙර ' ක්‍රීස් ' යන හඬ නන්වමින් විවර වුණු අබලන් ද්වාරයේ හඬ නිසාද මේ ස්ථානය ඉතා පැරණි අබලන්ව ගිය නිවසක්දෝයි යන සැකය ඇගේ බියට පත් වූ හදට ඒත්තු ගැන්වෙන්නට වූවාය. ද්වාරය විවරවෙත්ම තමා අසලට බිඳෙන් බිඳ ළංවන සපත්තු අඩිවල හඬට ඇගේ හෘද ස්පන්දනය බිඳෙන් බිඳ වැඩි වන්නට වූවාය. බියටම ඇගේ උගුරෙන් පහළට කෙළ බිඳක් ගලා ගියේ ඇයටත් නොදැනීමය. ඒත් සමගම ඇසුණු ගොරහැඩි හඬට ඇය මදක් ගැස්සී ගියේ එය එතරම්ම කපටි වංචනික හා සල්ලාල හඬක් වූ බැවිනි.

" ආහ්... මේ ඉන්නේ මහ ලොකු ' ක්‍රීඩා හා යෞවන කටයුතු අමාත්‍යවරයාගේ පුංචි සමනලි..' හැබැයි ඉතින් ලස්සන උනාට අත්තටු බිඳිලා වගේනේ... මොකද ඉතිං ඇස් දෙකම පේන්නෙ නෑනේ.. දැනුයි මට තේරෙන්නේ වීරේ, මූ මොකද මේ අන්ධ මගුලක්ම කර ගහගත්තෙ කියලා.. අන්ධ උනාට මොකද බං මේ වගේ චීස් බෝලයක් නම් ඇස් නොපෙනුනාට මොකද කියලා ඌට හිතෙන්න ඇති... ඌට නෙවෙයි බං මටත් දැන් නං එහෙම හිතෙනවා... හිහ්.... "

ගොරහැඩි හඬින් පිටවුණු ඒ වදන්වලට බියෙන් සලිත වූ සියුමැලි සිතැත්තිය තමා ගැටගසා තිබුණු පුටුවට තව තවත් ඇලුනේ ඒ හඬෙහි හිමිකරුවා තමා වෙතට ලංවෙන බව තමාට ලං ලංව ඇසෙන පියවර හඬින් නිගමනය කරමිනි.

මේ අතරේ තාප්පයෙන් මෙපිටට පැනගත් දේහධාරියා ප්‍රමුඛ ආරක්ෂක පිරිසද කිසිවෙකුගේ ඇස නොගැටී අදාල ගොඩනැගිල්ලෙහි පිවිසුම වෙත ළඟා වූහ. වටපිටාව හොඳින්ම ග්‍රහණයට හසුකරගෙන එකා දෙන්නා ගොඩනැගිල්ල තුළට ඇතුළු වූයේ පියවර ගැටෙන හඬ හෝ නොඇසෙන පරිද්දෙනි.

මදක් ඉදිරියට ඇදෙද්දී අබලන්ව ගිය බිත්ති කණ්ඩියක් මතට එක් පාදයක් තබාගෙන අනෙක් පාදය බිමට හොවාගෙන උන් කාල වර්ණ සමක් හිමි තැනැත්තාගේ එක් අතක වූයේ දුම් දමන සිගරට් කොටයකි. ඔහු උන්නේ එය තම දෑගිලි වලට සිරකරගෙන මුවින් නැගෙන දුම් වලාවන් ඉහළට පිඹිමින් වෙනමම කල්පනාවකය. ඊට මදක් එහායින් තවත් අයෙකු උන්නේ ඔහුගේ හිසකෙස් නොමැති තට්ට හිස මත අත එහා මෙහා ගෙන යමින් අසල වූ බිත්තියට හේත්තු වී පිටුපා අනෙක් අතින් දුරකථනය කණෙහි රදවාගෙන කවුරුන් හෝ සමඟ ඇමතුමක රැඳෙමිනි.

මේ සියල්ලක්ම තම උකුසු ඇස් වලට හසු කරගත් දිලංක තමාට පිටුපසින් උන් භානු හා කවිඳු දෙසට දෑසින් ඉඟිකරත්ම ඔවුන් හිස සලා එයට ප්‍රතිචාර දුන්නේ රොයේන්ගේ මුවෙහි වියරු සිනහවක් ඇඳෙද්දිනි. ගත වූයේ සුළු මොහොතකි. සිගරට්ටුව මුව තුළ රඳවාගෙන උන් කාල වර්ණ සමක් හිමියාගේ දෑත් පහළට කඩා වැටී ඔහුගේ දෙදෙණ පොළොව මත ගැටෙන්නට වූයේත් ඊට තප්පරයකට පමණ පසුව ඔහු පොළව මතටම කඩා වැටුණේත් ඔහුට වූයේ කුමක්දැයි ඔහුටවත් සිතාගැන්මට ඉඩක් නොතබමිනි. ඒ, ඔහුගේ පිටුපසින් පැමිණි රොයේන් ඔහුගේ දණහිස නැවෙන ස්ථානයට ඉතා සූක්ෂමව තම පාදයෙන් පහරක් එල්ල කළ පසු ඔහු මදක් පහළට නැඹුරු වද්දී එයින් ප්‍රයෝජන ගත් දේහධාරියා තම දෙපාවලින් මඳක් ඉහළට ඉපිළී ඔහුගේ වැලමිටින් අදාළ තැනැත්තාගේ හිස් මුදුනට වැරෙන් පහරක් එල්ල කළ නිසාවෙනි. ඒ අතරේ මේ මොහොතේම ඔහුට මදක් ඔබ්බෙන් වූ දුරකථන ඇමතුමේ රැඳී සිටි තට්ට හිසක් හිමි තැනැත්තා අසලට පියවරින් පියවර ලන්වූ භානු ඔහු පිටුපසට හැරෙත්ම ඔහුගේ නාසය හරහා වැරෙන් අතමිට මොළවා පහරක් එල්ල කළේ එම පුද්ගලයා තම දෑත් වලින් නාසය ආවරණය කරගනිද්දිය. එතකින් නොනැවතුණු භානුක ඔහුගේ ගෙල පෙදෙස අල්ලා පහළට නැඹුරු කර ඔහුගේ පිටකොන්ද දෙසට වැරෙන් පහරක් එල්ල කරන්නට වූයේ ඔහුද අවසන බිම වැතිරෙද්දිනි.

රොයේන්ද දිලංක හා ඔහුගේ අනෙක් කණ්ඩායමද කෙමෙන් කෙමෙන් ගරා වැටුණු බිත්ති අතරින් ඉදිරියට ඇදුණේ ගොඩනැගිල්ල අභ්‍යන්තරයෙන් ඇසෙන්නට වූ ගොරහැඩි විවිධ ආකාරයේ පිරිමි කටහඬවල හඬට සවන් යොමාගෙනමය.

" ඒහ්.. අරුන් එනවා වීරෙ අයියෙහ්... ! "

" චුට්ටේහ්... වරෙන් යකෝහ්... ! "

ගරා වැටුණු ගොඩනැගිල්ලේ මධ්‍යයට වන්න කෙටි බිත්ති වලට ආවරණය වූ කොටසක පුටු තබාගෙන වාඩි වී සිටි මැරයන් සයදෙනා කලබලයට පත්ව කෑ ගසන්නට වූයේ ඉහළ මහල දෙසද බැලුම් හෙලමිනි. ඒත් සමගම ඔවුන් සයදෙනා පෙර සූදානම් කර තැබූ පොලු මුගුරුද අතැතිව දිලංක ප්‍රමුඛ කණ්ඩායම වෙත කඩා පනින්නට වූයේ දෙපිරිසේ අයවලුන් අතර ගුටිකෙළිය එලෙසින් ආරම්භ වෙද්දිය. ඒ අතරතුර භානු කවිඳු හා රොයේන් තවත් ආරක්ෂකයින් පිරිසක් සමග ඉහළ මහල වෙත පා එසෙව්වේ ඔවුන් ඉදිරියට අවි අමෝරාගෙන පැමිණෙන පිරිස වෙතද පහර පිට පහර එල්ල කරමිනි. ඔවුන්ගේ ද පිරිස් බලය වැඩි වුණද රොයේන්ගේ ආරක්ෂක පිරිසේ දක්ෂතා හමුවේ ඒ සියල්ලක්ම අඩපණ කිරීමට ඔවුනට හැකි වූහ.

මිනිත්තු 20ක පමණ ද්වන්ධයෙන් පසුව ඉහළ මහලේ මදක් අභ්‍යන්තරයට ගමන් ගත් පිරිස හතර අතම සෝදිසි කරන්නට වූයේ එය තරමක් සැලකිය යුතු මට්ටමක විසල් වූ ගොඩනැගිල්ලක් වූ බැවිනි. ඉදිරියට ඇදුණු දේහධාරියා හා දිලාගේ දෙනෙත් වලට හසුවූයේ අබලන් වූ දොරකි. ඔවුන් හෙමින් හෙමින් ඒ දෙසට පියවර තබන්නට වූයේ ඔවුනට එරෙහිවීමට ඒ දෙසට පා ඔසවන මැර පිරිස වෙත රොයේන්ගේ පිරිසගෙන් මදි නොකියන්නට පහර එල්ල වද්දීය.

" ඕහ්...! ඉතින් චූටි සමනලී.. කොහොමද කෙල්ලේ.. රොයේන්ගේ ප්‍රියාදර බිරිඳ වුණ එක තමයි උඹ කරගත්ත වරද බං.. එහෙම නැතුව ඉතින් උඹේ ඇති වරදක් නෑ.. හැබැයි ඉතින් අපිටත් බැරි නෑ මේ සමනලීව හොඳට බලාගන්න. නැද්ද වීරේ.. "

නෝන්ජල් හිනාවක් මුව කොණකට නගාගත් ගොරහැඩි හඬෙහි හිමිකරුවා ඇගේ මුව අසලට කෙමෙන් කෙමෙන් නැඹුරු වද්දී රූහි නම් උන්නේ තමා ගැටගසා සිටි අසුනේ හැකිතාක් පිටුපසට හේත්තු වන්නට උත්සාහ දරමිනි. ඇයට දැනුනේ අපුලකි. අප්‍රසන්න හැඟීමකි. ගොරහැඩි කටහඬේ හිමිකරුවාගේ ගතෙහි වූ නාසය කඩාගෙන යන තරමේ විලවුන් සුවඳ පවා ඇයට ගෙන ආවේ අපහසුවකි. එයටත් වඩා ඔහුගේ අපුල් සහගත සුසුමන් වලින් හෝ තමා ඉඳුල් වෙතැයි ඇයට දැනුනේ බියකි. තමාගේ සුසුමක හෝ දැවටීමට ඉඩකඩ ඇත්තේ හිමිකම ඇත්තේ තම හිමියාටම පමණි. ඉඳින් හැකිතාක් ඔහුගේ අයිතිය සුරකීමට ඇය තම හදවතින්ම සපථ කරමින් උන්නාය. පතිභක්තිය පිරී සැබෑ කතකගේ අරමුණ වන්නේ ද එයමය. ඇයද එබඳුම වූ උතුම් බිරිඳකි. කෙතරම් ඔහුගෙන් ගැලවීමට සිතා පුටුවේ ඇන්දට හේත්තු වී පිටුපසට වුවද ගොරහැඩි හඬෙහි හිමිකරුවා තමා අසලටම තව තවත් ලංවෙද්දී ඈ උන්නේ ඇතුලාන්තයෙන්ම බියෙන් ගැහෙමිනි. සිතින් දෙවියන්ට කන්නලව් කරමින් උන් ඈ තම නොපෙනෙන දෑස් බියෙන් තදකර වසාගත්තේ අදාළ තැනැත්තාගේ ඇඟිල්ලක් තම කම්මුලක් මත යාන්තමට ස්පර්ශ වද්දිමය.

එහෙත් ඇසිල්ලකින් සිදුවූයේ කිසිවෙකුත් අපේක්ෂා නොකළ සිදුවීමකි. එම කුටියෙහි අබලන් ද්වාරය මහා හඬක් නන්වමින් බිම පතිත වූයේත් එයින් දේහධාරියා හා දිලංක ඇතුළු ආරක්ෂකයින් කීප දෙනෙක් මතුවූයේත් එක්වරමය. ඉන් ඒ වන විටත් එම කුටියේ රැඳී උන් පස්දෙනෙකුගෙන් යුත් මැර කාණ්ඩය කලබලයට පත්වූහ.

" බොස්... බොස්... උන් ආවා...!! "

" ආවා... ආවා කිය කිය බල බල ඉන්න නෙවේ යකෝහ්... ගහපියව් අල්ලගෙන...! ඔවුන්ගේ අඩු කඩලම දාහන්..! කටු කන බල්ලො ටිකත් පස්සෙන් ඇවිත්.. හහ්... "

අබලන් ද්වාරයට පයින් පහර ද්විත්වයක් එල්ල කරද්දීම එය මහා හඬින් බිම ඇද වැටුණේ ඉන් අනතුරුව දුටු දසුනෙන් රොයේන්ගේ ගතෙහි ලේ ධාතුව කුපිත වන විටදීය. ආරක්ෂක පිරිසට ද ඒ හා සමානම හැඟීමක් දැනෙන්නට වූහ.

" රණබාහු....!!! මම තෝව බාවනවා..! ගනින් ප*රයො තොගෙ අත.... මගෙ කෙල්ලගෙ ඇඟට තෝ අතක් හරි තිබ්බොත් මම උබව මේ මොහොතෙම අඩි හයක් යටට යවල තමයි නවතින්නේ ප*රයා.. මහ ලොකු ' හිටපු අමාත්‍ය පරාක්‍රම රණබාහු... ' නාකි මනමාලයා... උඹට ගේම තියෙන්නේ මාත් එක්ක නම් මාත් එක්ක මූණට මූණ වරෙන්කො යකෝ.. පො##යෙක් වගේ හැංගි හැංගි පහර දෙන්නේ නැතුව... "

රූහිව පැහැර ගෙනවිත් තිබුණේ කිසිවෙකුත් නොව රොයේන්ගේ දේශපාලන ප්‍රතිවාදියෙකු වූ හිටපු අමාත්‍ය පරාක්‍රම රණබාහු නමැති වයස අවුරුදු පනස්පහක පමණ තරමක තරබාරු සිරුරක් හිමි තැනැත්තෙකි. ඔහු රොයේන්ගේ දේශපාලන දිවිය පිළිබඳව මුල සිටම උන්නේ ඔහුත් සමග තරහක් වෛරයක් සිතෙහි තබාගෙනය. ඒ, රොයේන්ට මෙවර හිමි වූ අමාත්‍ය ධුරය හා සියලුම වරප්‍රසාද ඔහුට ගිලිහී ගියේ රොයේන් නිසාම බැව් සිතාය. ඉදින් ඔහුට තරුණ දේහධාරියා සමඟ වූයේ නිමිහිම් නොවූ කෝපයකි. එය දිනෙන් දින දලුලා වෛරයක් බවට වර්ධනය වෙද්දී ඔහු එදා සිටම පිඹුරු පත් සැලසුම් කරන්නට වූවේය. එහි ප්‍රතිඵලයක් ලෙස දේහධාරියාට කීප වතාවක්ම පහර එල්ල කිරීමට සැරසුණද ඒ සියල්ලක්ම අසාර්ථකවද්දී ඔහු මෙවර ඉලක්කය කරගත්තේ දේහධාරියාගේ තරුණ රූමත් අන්ධ බිරිඳවය. ඉදින් එයද ඔහු සැලසුමකට අනුව අද දිනයේ සඵල කරගන්නට වූවේය. එහෙත් මෙතරම් ඉක්මනින් රොයේන් තමා සමීපයට ඇතැයි රණබාහු කිසි ලෙසකත් අපේක්ෂා නොකළ කරුණකි.

" ඔව් යකෝ.. මම තමයි.. තෝ මගේ හැමදේම උදුරගත්තා.. මන් උබව නැති කරනවා ප*ර බ*#*ලා.. මොකද යකෝ තොපිත් බලන් ඉන්නේ.. බලන් ඉන්නෙ නැතුව මෙන්න මේකයි මුගේ ගෝල බාලයෝ ටිකයි ඉවරයක්ම කරහල්ලා....!! "

ඉදින් වියරු වැටී සිටි පරාක්‍රම රණබාහු තම පිරිස වෙත නියෝග නිකුත් කරත්ම දෙපිරිස අතර ද්වන්ධය යළිත් ආරම්භ වූයේ රොයේන්ගේ පිරිසට ද සුළු වශයෙන් තුවාල සිදුවන විටය. නමුදු මිනිත්තු පහළොවක් පමණ පුරාවට පැවති හරඹයෙන් පරාක්‍රමගේ පිරිස අඩපණ වී තිබුණි. එයින් පරාක්‍රම රණබාහු තව තවත් කෝප ගත්තේ පරාජය භාර ගැනීමට අකමැත්තෙනි.

" තෝ.. තෝ මගේ සේරම නැති කරලා දැම්මා. මට හම්බෙන්න තිබුණු සේරම.. ඒ සේරම නැති කරේ උඹ යකෝ.. උඹ ඔය විදිහට ඉන්නේ මට හම්බවෙන්න තිබුණු හැමදේම උඹට හම්බවෙච්ච නිසයි. උඹ මගෙන් ඔය දේවල් උදුර ගත්තේ නැත්නම් මේ වෙද්දී මම මාළිගා පිට මාළිගා හදලා යකෝ.. ශික්..!! කොහෙද, කොහෙද ඉතින් තෝ ඇවිත් සේරම විනාශ කරලා දැම්මනේ.. උඹට තිබුනේ උඹේ පාඩුවේ ඉන්න පොඩි එකා විදිහට. උඹේ වයසට උඹ යන්න ඕනවටත් වඩා දුර ගියා. ඒ විතරක් නෙමෙයි මගේ හැමදේම හැම හීනයක්ම උඹ නැති කරලා දැම්මා. උඹ තවදුරටත් ඉන්න හොඳ නෑ... ඔව් උඹ තව ජීවත් වෙන්න හොඳ නෑ.. මම උඹව ඉවරයක්ම කරලා දානවා... මැ*රි*යන්.. මැ*රි*ලම පලයන් පා#*ර*යා.... "

ඉදින් දෙවරක් නොහිතා රණබාහු තම ඉනෙහි රඳවාගෙන සිටි පිස්තෝලය එළියට ඇද එය රොයේන් දෙසට එල්ල කරන්නට වූයේ තවමත් ගුටි කෙළියෙහි නියැලෙමින් සිටි දෙපිරිසේම දෑස් පුදුමයෙන් මහත් වන විටදිය.

" ඩෝං..💥 "

වෙඩි හඬ සවන් වැකෙත්ම තත්පරයක් දෙකක් නිහඬ වූ වටපිටාව යළිත් සලිත වූයේ ඇගේ මුවින් පිට වූ විලාපය නිසාවෙනි. ආරක්ෂක පිරිස ද වූයේ විලම්බීතවය. කිසිවෙකුටවත් කිසිවක් සිතාගැන්මට හෝ කාලයක් නොවිණි.

" නෑහ්...! නෑහ්...!! එහෙම වෙන්න බෑහ්...! දේව්.. මගේ දේව්...!! දේ...ව්... "

ඇයගේ මුවින් පිට වූයේ එපමණකි. ඇය ගැටගසා තිබුණු අසුනෙහිම සිහිසුන් වී ඒ හිස පසෙකට කඩා වැටෙන්නට වූයේ මේ ඛේදනීය සිදුවීම ඇයගේ ලය මඬලට දරා ගැන්මට තරම් තවදුරටත් සවියක් නොමැති තැනය. තම ප්‍රේමියාගේ තම ප්‍රාණ සම ස්වාමියාගේ දිවියට අනතුරක් වීම ඇය කෙලෙස නම් දරන්නද.. පපු කෙනෙති හාරාගෙන පැමිණි වියෝවේ වේදනාව ඈ ලයට තවත් දරන්නට නම් සවියක් කොයින්ද... ඉදින් සියුමැලියට තවදුරටත් පියවි සිහියෙන් සිටින්නට හැකිවේද.. මේ වන දෑ පියවි සිහියෙන් බලා සිටින්නට තරම් හැකියාවක් ඇයට නොවුණි. ඉදින් අවිහිංසකාවියගේ සිහිය ඇගේ දරා ගැනීම කෙළවර ඇයගෙන්ම පලා ගොසිනි. සිහිසුන් වූ ඇගේ දෑස් අගින් මීට මිනිත්තු කිහිපයකට පෙර ගැලූ කඳුළු බිඳු ඒ කම්මුල් ආක්‍රමණය කරමින් පහළට ගලා හැලුනේ දිලංක ඇතුළු පිරිසගේ හදවත් ද කම්පා කරමිනි.