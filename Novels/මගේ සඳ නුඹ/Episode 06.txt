" මේ මේ.... ඇමතිතුමා... ! ඇමතිතුමාගේ කවුද එතකොට මේ...."

සහිරුගේ මුවට වදන් ගලා ආවේ ඉබේටමය. ඔහු උන්නෙ මේ කිසිවක් උපකල්පනය කර ගැනීමට නොහැකිවය.

" ඒකනේ බං.. එතකොට කෙල්ල කවුද ඇමතිතුමාගේ දු.."

" ඔව් දරුවෝ.. මගේ එකම පුතා ඔය ඉන්නේ. දැනට මාස පහමාරකට වගේ උඩදී ඇක්සිඩන්ට් එකකින් නැතිවුන මගේ දරුවා.. ස්වදේශ කටයුතු අමාත්‍ය මහේන් ෆර්නෑන්ඩෝ. අපේ සුදු මැණිකගේ අප්පච්චි.."

තම අතර ඇති තේ බන්දේසිය ස්ටූලය මත තබමින් මිත්තණිය තම දෑසට ඉනූ කඳුලැලි පිසලමින් පවසන්නට වූවාය. ඇයට නැවතත් ඒ අඳුරු දිනය මතකයට නැගෙන්නට වුණි. එය කෙතරම් අවාසනාවන්ත දිනයක්ද ? තම දරුවන් පමණක් නොව තම ආදරණීය මිනිබිරියගේ දෑස්ද උදුරා ගත් ඒ භයානක රාත්‍රිය ඇයට ඇගේ හද යළි කම්පා කිරීමට සමත් වුණි.

" what..! ඒ.. ඒ කියන්නේ බෝනික්කිගෙ අප්පච්චි.. දෙයියනේ! කෙල්ල කිව්වා තමයි ඇක්සිඩන්ට් එකක් ගැන. ඒත් ඒ මේ වැදගත්, රටක්ම ආදරේ කරපු රත්තරන් මනුස්සයා ගැන කියලා මම නිකමටවත් හිතුවේ නැහැ ආච්චි.. මට දැනුයි තේරෙන්නේ.. ආච්චී කෙල්ලව අරගෙන එහෙන් ඉක්මනින්ම පිටවුනේ උන් කෙල්ල ගැන දැන ගනියි කියන බයටයි එතකොට..."

රොයේන් තම බුද්ධිමත් මොළය මෙහෙයවා සිද්ධීන් දාමය එකිනෙකට උපකල්පනය කරන්නට පටන් ගත්තේය.

ඒ හා සමානවම සහිරුද තමන්ගේ අදහස් එකතු කරන්නට වූයේද පුදුමයත් සංවේගයත් කැටි වූ හදිනි.

" දෙයියනේ.. මේ කෙල්ල ඇමතිතුමාගේ එකම දරුවා එතකොට.. ඒත් නංගිව වැඩිය ඕපන් උනේ නෑනේ මීඩියා වලට.. ඒකනේ අපි වුණත් ඒ ගැන වැඩිය දන්නෙත් නැත්තේ... "

" ඔව් දරුවෝ.. අපේ පුතා සුදු මැණිකව වැඩිය මාධ්‍ය ඉස්සරහට අරගෙන ඇවිල්ලා නෑ. දරුවා ගොඩක් කල් නවත්තලා තිබුනෙත් ගෙදරින් පිට. සුදු මැණික ඉගෙන ගෙන ඉවර වුණාට පස්සේ තමයි ගෙදරට ආවේ. ඒ වෙනකම්ම දරුවා හිටියේ බෝඩ් වෙලා. ඒත් නිකම්ම නෙමෙයි, දරුවා හිටියේ පුතාගේ ආරක්ෂාව යටතේ තමයි.. ඒත් ඉතින් වැඩි දෙනෙක් ඒ ගැන දන්නේ නෑ. දරුවාගේම ආරක්ෂාව ගැන හිතලා තමයි එහෙම කරේ.. පුතා කළු චරිතයක් නොවුණ නිසාමයි හුඟක් දෙනෙක්ගේ ඉලක්කයක් උනේ.. ඒකෙ අවසානම ප්‍රතිඵලය තමයි දරුවෝ මේ.. "

සහිරුගේ ගැටලුව හමුවේ ආච්චි අම්මා එලෙසට දීර්ඝ කතාවකට මුල පුරන්නට වූයේ ඇයගේ දෙනෙත් වල කඳුලැල් අලුත් කරමිනි. තම පුතුගේ මරණය ඇයගේ හදට වාවා ගැනීමට අපහසුය. මන්ද ඔහු රටට ලෝකයට සේම නිවසට, පවුලටද සැබෑවටම ආදරය කළ යහපත් අයෙකු වීමය.

" මගේ පුතා හරිම හොඳ කෙනෙක්.. ඒ ගතිගුණමයි ඔයාටත් තියෙන්නේ පුතේ... ඒ වගේම පෞරුෂයක් ඔයාට තියෙන්නෙ. ඔයාව දකිද්දි මට මතකෙට එන්නේ මගේ පුතා මහේන් තරුණ කාලේ. මට විශ්වාසයි, මගේ පුතාට වගේ නෙවෙයි ඊට වඩා ලොකු දුරක් ආරක්ෂාකාරීව මේ ගමන යන්න ඔයාට පුළුවන් කියලා දරුවො. උඩ ඉන්න කෙනා උනත් හැමදාම නරකටම ඉඩදෙන්නේ නැහැනේ පුතේ.. අපි බලමු..

දැන් තේරෙනවා ඇති එකපාරටම මම පුතාට මගේ මිනිබිරීව දෙන්න කැමති වෙච්ච හේතුව.. මොකද මං ඔයාගෙන් දකින්නේ මගේ පුතාව, සුදු මැණිකගේ අප්පච්චිව. සුදු මැණිකගේ තාත්තා සුදු මැණිකව බලා ගත්තා වගේම පුතත් එයාව බලාගනියි කියලා මට සීයට දාහක් විශ්වාසයි... "

තමා ඇඳ සිටි ඔසරි පොටින් කඳුළු පිසිලන ආච්චි අම්මා අසලට ළං වුනු ඔහු ඇගේ දෑත් වලින් අල්ලා ගත්තේ ඒ දෑත් මත තම දෑත් තබා පොරොන්දුවක් දීමට මෙනි.

" මම ආච්චි අම්මගේ ඒ වචන කවදාවත් හිස් වචන වෙන්න දෙන්නේ නෑ.. ඒ තමයි මගේ පළවෙනි ආදරේ වගේම අවසාන ආදරෙත්. ඉතින් මට එයාව හැමදාටම ඕනේ.. ආච්චි අම්මේ මේකයි, මට කෙල්ලව ඉක්මනට හොඳ කරගන්න ඕනේ. අනික් එක තමයි එයාව ඉක්මනටම මට මැරී කරන්නත් ඕනේ... මොකද හදිසියේ හරි මේ දේ කරපු එවුන්ට මගේ කෙල්ල ගැන ඉව වැටුනොත් කෙල්ලට මෙහෙ ආරක්ෂාව මදි ආච්චි අම්මේ.. මට එයාව මගේ ළඟට ගන්න ඕනි. එතකොට මගේ ළඟම තියාගෙන ඇස් දෙක වගේ පරිස්සම් කරන්න පුළුවන්. ආච්චි අම්මා මේ ගැන මොකද කියන්නේ?.. මට නම් මේ දැන් වුණත් ප්‍රශ්නයක් නෑ. ආච්චි මේවා වෙන පිළිවෙලක් බලල කියන්නකෝ.."

ඔහුගේ කතාවට සවන් යොමා සිටි ආච්චි තම හඬ අවදි කිරීමට සූදානම් වුණි.

" මේකයි පුතේ.. අදම අපි එහෙනම් වෙලාවක් බලමු. ඊට පස්සේ එන ළඟම දිනයක් මේකට දාගමු. ඔය ළමයා කියන කතාවත් ඇත්ත. කොහොම හරි උං සුදු මැණික ගැන දැනගෙන නම්, උන්ගෙන් මගේ දරුවට කරදරයක් වෙන්නත් බැරි නෑ.. එහෙම බැලුවහම මෙහෙ ඉන්න එකත් අවදානම් තමයි.. "

මේ වනතුරුද ආච්චි අම්මාට කලින් නොදැනුණු බයක් හදෙහි උපන්නේ රොයේන්ගේ වදන් පෙළත් සමඟිනි. ඔහු පවසනා පරිදි ඒ මැර පිරිස වෙත මෑ ගැන තතු හෙළි වුවහොත් ඈ පසුපස හඹා ඒවි යන බියක් මේ මොහොතේ දී ආච්චි අම්මාට ද දැනෙන්නට වූවාය.

" උඹ කියන එකත් ඇත්ත බං දේව්.. එහෙම බැලුවම නංගිගේ තාත්තත් සාමාන්‍ය කෙනෙක් නෙවෙයි නම්.. අනික මේ ඇක්සිඩන්ට් එක වෙලාවේ නංගි එතැනදී බේරිලා කියලා උන් දැනගත්තොත් හරි නංගිත් එදා මේ ගමනෙදි හිටියා කියලා කොතනදි හරි නෝට් උනොත් හරි උන් කෙල්ලගේ පස්සෙන් එන එක අමුතුවෙන් හිතන්න දෙයක් නෑ බං..

දැනටමත් නංගි ඉන්නේ අවදානමක කියලා මට නම් හිතෙන්නේ ආච්චි අම්මේ... "

සහිරුද ඇයට එලෙසට ළෙන්ගතු ලෙස අමතා කතා කළේ දැන් උද්ගතව තිබෙන තත්ත්වය ඇයට පැහැදිලි කරන අතරතුරය.

" දෙයියනේ.. මං ඇයි බං මගේ කෙල්ල ගැන කලින්ම හෙව්වේ නැත්තේ ශිට්..! කරුමෙට හරි මීට කලින් මං මේවා දැනගන්න ඉස්සෙල්ලා උන් ඉස්සර උනා නම්.. "

ඔහු තම දෑත හිසේ ගසාගෙන අසල ඇති සෝපාව මතට කඩා වැටෙන්නට වූයේ ඇය ගැන ඔහුගේ හදට දැනුණු බය මුසු අමුතුම හැගීම නිසාවෙනි. ඒත් සමගම තමා මින් පෙරදීම ඈ ගැන විස්තරයක් සොයා නොබැලීම පිළිබඳව ඔහු ඔහුටම දොස් පවරා ගන්නට වූවේය. මේ ලෙසට හෝ සියල්ල සිද්ධ වූයේ තම ගෝලයන්ට පින් සිද්ධවන්නටය. ඉදින් ඔහු මේ මොහොතේදී තම සිතින් ඔවුන්ට පින් දෙන්නට විය.

" සහියා මචං.. කොහොම වුණත් අද මේ ගමන ආවෙත් දිලාලට පින් සිද්ධ වෙන්න නේ බං.. ඉතින් උන් නිසා තමයි මෙහෙම හරි මට මගේ බෝනික්කි ගැන දැනගන්න හම්බුනෙත්. අනේ බං, මං මම හින්දම කෙල්ලට අනතුරක් වෙයි කිය කිය ඈත්වෙලා හිටියට මං තවදුරටත් ඈත් ම වෙලා හිටියනම් සමහරවිට උන් මගේ කෙල්ලට අනතුරක් කරන්නත් ඉඩ තිබුණා.. දෙයියනේ.. ! දෛවය හරිම තැනට කොහොම හරි මාව ගෙනත් අත ඇරලා තියෙන්නේ... "

ඔහු උන්නේ මදක් විපිලිසරවය.

එය සහිරු මෙන්ම ආච්චි අම්මාටද දැනෙන්නට වුණි. ඇයට තමා ගත් තීරණය නිවැරදිම තීරණය බවට පසක් වූයේ ඔහු තම මිනිබිරිය පිළිබඳව වදවන ආකාරය සියැසින්ම දැකීමෙන්ය.

මඳ වෙලාවක් දෑතින් නළල් තලය පොඩි කරමින් සිටි ඔහු වදන් අමුණන්නට වූයේ සහිරුගේ සහ ආච්චි අම්මගේ අවධානය ද එදෙසට යොමුවද්දීය.

" ආච්චි... මං හිතන්නේ මේ වෙලාවේ, මේ අදම ඔය දෙන්නා මගේ ගෙදරට එන එක තමයි හොඳම දේ.. මොකද මේ තැන ඉන්න එක බැරි වෙලාවත් ඔය අනතුර කරපු උන් දැනටමත් දැනගෙන නම්.. ඕහ්....! අපි.. අපි පුලුවන් තරම් ඉක්මනට යමු. ආච්චි අකමැතිද ඒකට.. එහෙම හිතනවා නම් මම කෙල්ලව මැරි කරලා ළඟට ගන්නකම් මං ඔය දෙන්නම වෙන අපාට්මන්ට් එකක් අරගෙන ගාර්ඩ්ලත් එක්ක නවත්තන්නම්... "

මෙතෙක් තමා ගැඹුරින් සිතා බලා ගත් තීරණය පිළිබඳව ඔහු ඈ දෙසට බැල්මක් යොමු කරමින් පවසන්නට වූවේය. ඒ ඇයගේ කැමැත්තකින් තොරව කිසිවක් කිරීමට නොහැකි නිසාවෙනි. මද වෙලාවකින් පසු ආච්චි අම්මා ඔහුට තම තීරණය ප්‍රකාශ කරන්නට වූයේ සිය මිනිබිරියගේ අනාගතයේ යහපත ගැන සිතා බලාය.

" වෙන තැන් හොයන්න දෙයක් නෑ දරුවෝ. අපි යමු ඔය දරුවගේ ගෙදරටම. මම එහෙම පරණ මත වල එල්බගෙන ඉන්න කෙනෙක් නෙවෙයි දරුවෝ.. සමහර වෙලාවට නිවැරදි තීරණ ගද්දී අපිට ඒ දේවල් බැහැර කරන්න වෙන වෙලාවල් නැතුවම නෙවෙයි.. පුතා කියනවා වගේ උන් මේ ගැන දැනටම දැනගෙන නම්.. මටත් නොහිතුනු පැත්තක් තමයි ඒ.. ඉතින් ඔය දරුවට හොඳයි හිතෙන දෙයක් කරන්න. මොකද මම දැනටමත් මගේ අහිංසකීගෙ ජීවිතේ පුතාට බාර කරලා ඉවරයි.. ඔයා වගේ එයා ගැන හිතන, වදවෙන කෙනෙක් මට වෙන කොහෙන්වත් හොයාගන්න බෑ දරුවො. මට ඒක නම් සීයට සීයක් විශ්වාසයි.. "

මිත්තණිය පවසන්නට වූයේ ඔහු කෙරෙහි හදපිරි ගෞරවයද සහිතවය. ඉන් අනතුරුව ආච්චි අම්මා නැතිනම් නිර්මලා සූරියවංශ මහත්මිය තම මිනිබිරිය රැඳී සිටි කාමරය තුළට පිවිසුණේ ඇයට සියලුම කරුණු පවසා හැකි ඉක්මනින් ඇයවද කැටුව මෙම නිවසින් පිටව යාමටය.

කෙසේ හෝ නිර්මලා මහත්මියගේ වදන් හමුවේ දීර්ඝ පැහැදිලි කිරීමකට පසු රූහිද ගමනට කැමැත්ත පළ කරන්නට වූවාය. ඉන් පැයකට පමණ පසු ඈ මිත්තනියද සමග පහත මහළට පැමිණෙන්නට වූයේ ගමනට අවශ්‍ය සියලුම දෑද රැගෙනය.

ඇය පහළට බසිනා දෙස ඔහු ඇස් රඳවාගෙන බලා සිටියේ හද ඉපිලෙන සතුටිනි. මන්දයත් අද සිටම මේ බෝනික්කිය තමා අසල තමාට පෙනෙන දෑස් මානයෙම ලැඟුම් ගන්නා හෙයිනි. තමාට හිමි කර ගැනීමට නොහැකි යැයි සිතා ඈත් කළ ඇයවම අද දින ඔහුගේම තීරණයක් හමුවේ තමා සමීපයට පැමිණීම ඔහුට දැනෙන්නට වුනේ සිහිනයක් ලෙසටය.

එපමණක් නොව මේ වන විටද රොයේන්ගෙන් හා සහිරුගෙන් දැනගත් තොරතුරු මත දිලා සහ අනෙක් පිරිසද සතුටට පත්වුණේ තම ප්‍රධානියාගේ ජීවිතයේ හිස්තැන් පුරවන්නට මැවූ මේ අපූරු යුවතිය අද සිටම ඒ නිවසෙහි නවාතැන් ගැනීමේ පුවත අසාය.

" කෝ.... හිමිට එන්න සුදු මැණිකේ.."

ආච්චි අම්මාගේද සහය ඇතිව ඈ පහළ මහලට පැමිණියේ ගමන සඳහා සූදානම්වය. ඔහුගේ මුහුණින් දිස්වන්නට වූයේ අමුතුම කාන්තියකි. මුවින් නොපෙනුනද ඔහුගේ දෑස් දැනටමත් සිනහවෙන්නට පටන්ගෙන හමාරය.

" යමු නේද එහෙනම්.. ආච්චි අම්මේ කිසිම දෙයක් අමතක කරේ නැහැනේ. අඩුම ගානෙ ඔයාලගේ ෆොටෝ එකක්වත්... "

දේහධාරි තරුණයා එලෙසට විමසන්නට වූයේ සුපරික්‍ෂාකාරීවය. දශමයක හෝ වරදක් නොවන ලෙසට මේ සියල්ලම විසඳා ගැනීමට මේ සියල්ලම නිමාවක් දැකීමට ඔහුට අවැසි වූවේය. ඉදින් ඒමයි එලෙස විමසන්නට හේතු වූයේ. නිවසේ දොරගුළු සියල්ලක්ම දමා අවශ්‍ය කරන සියලු දෑද ගෙන නිර්මලා සූරියවංශ මහත්මිය නිවස ඉදිරිපස දොර වෙතට පැමිණියේ සිය දෑස් නොපෙනෙන තරුණ මිනිබිරියද සමඟිනි.

අනතුරුව රොයේන් නැවතත් තම නිවසෙන් ගෙන්වා ගත් රථයේ ඔවුන් රෙදි බෑග් ආදී සියල්ල දමා එයට ආරක්ෂකයින් කිහිප දෙනෙක් ගොඩ කෙරූ ඔහු තමාගේ 𝚓𝚊𝚗𝚍 𝚛𝚘𝚟𝚎𝚛 ඩිෆෙන්ඩර් රථයට ගොඩවී නිවස බලා පිටත් වුනේ රූහී ,ආච්චි අම්මා හා සහිරුද සමඟිනි. අනෙක් ආරක්ෂක පිරිස ගමන් ගත් වාහන දෙක ඔහුගේ රියට ඉදිරියෙන් සහ පසු පසින් ගමන් කරන්නට විය.විනාඩි පහළවක පමණ කාලයකට පසු ඔවුන් සියල්ලන්ටම මෙම තරුණ අමාත්‍යවරයාගේ සුඛෝපභෝගී නිවස බලා ළඟා වීමට හැකියාව ලැබුණහ.

" හෙමින් පරිස්සමට. කෝ... කෝ ඔහොම ඉන්නවා පණ්ඩිත ආච්චි, මම අරගන්න.. "

තනියම වාහනයෙන් බැසීමට සූදානම් වූ රූහිව ඔහු තම අත්වලට හරහට වඩා ගෙන ඈව නිවස තුළට ගෙන ගොස් බිමින් තැබුවේය. මේ දසුනට බලා සිටි ආච්චි අම්මා තම ඇසට නැගුණු කඳුලැලි සාරිපොටින් පිස දමන්නට වුනේ සිතින් දෙවියන්ට පින් දෙමිනි. ඒ මෙවන් යහපත් තරුණයෙකු, තම දරුවාට ආදරය කරන අයෙකු මේ අසරණියට හිමිවීම පිළිබඳ සිතමින්ය. ඇයට දැන් මියයාමට ද බියක් නොමැත. මන්දයත් , මේ අපූරු තරුණයා ඈව ඇස් දෙක මෙන් රැක බලා ගන්නා බවට මේ ගෙවුණු පැය දෙක පමණ කාලය තුළ ආච්චි අම්මාට මනාව පසක් විණි.

" ආච්චි අම්මා.. අපිත් යමු. මට තේරෙනවා ආච්චිගේ හිත.. අඬන්න එපා අයියෝ... "

එසේ ඇයගේ සිත සනසමින් සහිරු ඈව ද කැටුව නිවස තුළට පැමිණියේ රොයේන්ගේ අවධානය ද එදෙසට යොමු වද්දීය.

" ඔන්න ආච්චි අම්මා , මේ තමයි අද ඉඳලා ඔය දෙන්නගෙයි අපි හැමෝගෙමයි ගෙදර හොඳද.. ඉතින් මේ දේවල් තියෙන විදිහ වෙනසක් කරන්න ඕනෙ නම් ආච්චි අම්මටයි රූහිටයි ඕනේ විදියට වෙනස් කරගන්න පුළුවන්.. "

ඔහු නිහතමානී ලෙස වදන් හසුරුවන්නට වූවේය. ඒ ආච්චි අම්මාට හා රූහිටද එය පිටතැනක් මෙන් දැනේවි යන බියෙනි. ඔහුට ඕනෑ වූයේ මේ සියල්ලම දැන් එකම පවුලක් බව හැඟවීමටය. ඉදින් එයමයි නිවසේ ඇතුළත කටයුතු එලෙසට කාන්තාවක් දෙදෙනාට පැවරීමට ඔහු අදහස් කරන්නට වූයේ.

" ආච්චි අම්මේ.. ආ , මේ ඉන්නේ අපේ උදව්වට ඉන්න කුසුම් නැන්දා.. ඔන්න කුසුම් නැන්දේ , ඔයා අර මට නිතරම කිව්වේ ඒ සීදේවි නෝනාව ගේන්න කියලා.. අන්න ඒ නෝනාව ඉතින් ඔන්න මම අරගෙන ආවා. හැමදාටම තියාගන්න මගේ ළඟින්ම..."

තරුණයා තම හඬ අවදි කළේ නිවසේ වැඩ කටයුතු වලට සහ කෑම බීම සකස් කරගන්න උපකාර කරනා කුසුමා වෙතටය.

" අප්පේ... ඇස් වහක් කට වහක් වදින්න එපා මගේ දෙයියෝ.. අපේ බේබිටම කැපෙන සීදේවි නෝනා... කිරි උතුරන්නා වගේ හරියන්න ඕනේ.. "

ඇයද මේ වන විටත් තරුණිය පිළිබඳව සියලුම තතු දැන උන්නාය. ඉදින් ඇගේ මුවින්ද රූහිගේ සිත රිදවන එකදු වදනක් හෝ පිට නොවිණි. ඒ වෙනුවට ඇයද ඔවුනට ආශිර්වාද එක් කළේ හද පිරි සතුටිනි.

" දේව්.... මචං, නංගිලව කාමරවලට එක්ක ගියා නම් හරි.. මහන්සිත් ඇති.....