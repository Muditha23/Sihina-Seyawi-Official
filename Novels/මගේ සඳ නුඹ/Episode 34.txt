" මම.. මම වැරදිද ආච්චි... ඒත් දෙයියනේ මාත් අසරණයි නේ.. මං කොහොමද ඒක අමතක කරන්නේ...."

පසුතැවිලි ස්වරයෙන් රූහිගේ මුවින් ඒ වදන් පිටවෙත්ම මිත්තණිය ඇගේ කෙස් වැටිය අතරින් අතගිලි තුඩු ගෙනයන්නට වූයේ දෑස් වසාගෙන කල්පනාවේ සිටි රූහිට ඉන් මදක් හෝ අස්වැසිල්ලක් ලැබෙන විටය.

" අනේ දෙයියනේ ඒ ගමන මේ වෙන්න හදන්නේ මොකක්ද.. මේ දරුවෝ ජීවිතය පටන් ගත්ත විතරයි ආයෙමත් ප්‍රශ්නයක්. දැන්වත් මේ අහිංසකයෝ දෙන්නට සැනසිල්ලක් නැද්ද..."

තම අතැඟිලි පහසෙන් හිසට දැනෙන්නට වූ සනීපයටම නිල් ඇස්වල හිමිකාරිය නින්දට වැටී ඇති අයුරු බලා සිටි මිත්තණිය තම සිතෙන්ම පශ්චත්තාප වන්නට වූවාය. මෙතෙක් දිනක් තම මිනිබිරියගේ දිවියට ලැබුණේ අමිහිරි මතකයන්ම පමණි. එහෙත් රොයේන්ගේ ආගමනයත් සමග සියල්ලම යහපත් අතට හැරෙන්නට විය. නමුදු දෛවයේ කතන්දරයට අනුව ඔවුන්ගේ ඉරණම ලියවී ඇත්තේ අපූරුම ආකාරයකටය. ඉදින් ඒ කෙසේ වෙතත් ඒ කුරුලු කූඩුව කැබලිවලට බිඳී යනවා දැකුමට මිත්තණිය අකමැති වූවාය. ඉදින් කෙලෙස හෝ තම මිණිපිරියගේ දරදඬු සිත මෙලෙක් කරමින් ඇගේ හදවතේ ඔහු කෙරෙහි ඇති ස්නේහය ඉස්මතු වන දෑම සිදුකිරීමට මිත්තණිය ඉටා ගත්තාය.

✥✥✥✥✥✥✥✥✥✥✥✥✥✥✥✥✥✥



තම උරහිසට දැනුණු ස්පර්ශයත් සමගම රෝහල් කුටියේ පසෙකට වන්න තිබූ සෝපාවේ වැතිර නින්දේ උන් දේහධාරියා තම නිදි බර දෑස් විවර කරද්දීම දුටුවේ තමා දෙසට කරුණාවන්ත බැල්මක් හෙලාගෙන උන් මිත්තණියවය. ඒත් සමගම පෙර දින රාත්‍රියේ සිදු වූ සියල්ලක්ම එක පෙළට ඔහුගේ මනසේ ඇඳී මැකී යන්නට විය.

" දැන් ඕවා ගැන නොහිතා ඉන්න පුතේ..."

" නොහිතා ඉන්න තිබුණා... එයා මගේ කවුරුත්ම නොවුනා නම්..."

" හැමදේම හොඳින් වෙයි දරුවෝ.. තව ටිකක් ඉවසීමෙන් ඉමුකෝ අපි.. මට පුතාව හොඳටම විශ්වාසයි. මේ හැමදේකම අග මුල හරියාකාරව හොයා ගත්තා නම් සුදු මැණිකගේ හිතේ තියෙන පළුදුවීම් නැති කරලා දාන්න පුළුවන් දරුවෝ..."

" හ්ම්... ඒක නම් ඇත්ත ආච්චි අම්මේ. මං කොහොම හරි මේ සේරම අඟක් මුලක් නෑර හොයාගන්නව.. ඒකත් බොහොම ඉක්මනට. ආච්චි අම්මේ....."

" පුතේ.. "

" මං යන්නම් එහෙනම් ගෙදර.. මොකද, මෙයා ඇහැරෙද්දි මාව දැක්කොත් ආයෙමත් කෑගහයි නැත්නම්.. උදේ පාන්දරම එයාවත් මංවත් හිත් රිද්ද ගන්න ඕනෙ නෑනේ..."

" එතකොට සුදු මැණිකව ගෙදර එක්කගෙන යන වෙලාවට..."

පිළිතුරු අපේක්‍ෂාවෙන් මිත්තණිය ඔහු දෙසම බලා සිටියදී ඔහුගෙන් ලැබෙන්නට වූයේ අසරණකම තැවරුණු සිනාවකි. ඒ සිනහවට හදවත රිදුම් දුන්නේ ඔහුගේම පමණක් නොව. ඒ වේදනාවෙන් බරිත සිනාවෙන් මුවින් නොකී බොහෝමයක් දෑ ඇය වටහාගන්නට හැකි වූවාය. ඉදින් තවදුරටත් ඒ අසරණ මුවෙන් පිළිතුරු අපේක්ෂා කරන්නේ නම් කෙලෙසද...

" මට තේරෙනවා දරුවෝ.. "

" මං වාහනයක් එවන්නම් ආච්චි අම්මේ... ගාඩ්ස්ලත් එක්කම..."

රෝහල් සයනය මත නින්දේ සිටි තම සිතැත්තිය දෙසටද බැල්මක් හෙලමින් දේහධාරියා රෝහල් කුටියෙන් පිටතට ඇදුනේ නම් සිතකින් නොවේ. නමුදු ඈ නින්දෙන් ඇහැරුණු විගස ඇගේ දෑස් වලට තමාගේ රුව නිරාවරණය වූ විගස යළිත් ඇගේ මුවින් පිටවන හීසර වදන්වලින් සිත් රිදවා ගැන්මට තරම් රළු හදක් ඔහුට නොමැත. ඇරත් කෝපගෙන කෑ ගැසීම ඇයට, ඇයගේ සෞඛ්‍ය තත්ත්වයට කිසිසේත්ම උචිත නොවන්නේය. ඉදින් සුදුසුම වන්නේ තමා ඇගේ ඇස නොගැටීමට වග බලා ගැන්ම බව ඔහු මේ වන විටත් සිතා අවසන්ය. එය ඔහුගේ පමණක් නොව මිතුරන්ගේද තීරණය විය. කෙසේ හෝ මේ ගැටලුවට හැකි ඉක්මනින් විසඳුම් හොයාගන්නා තෙක් අසීරුවෙන් වුවද ඇඟෙන් මදක් හෝ දුරස්ව සිටීමට ඔහු තීරණය කරන්නට වූවේය. කෙසේ වෙතත් එය සිතනවා තරම් පහසු නොවන බව ඔහුද දන්නේය. එහෙත් ඒ හැර කළ හැකි කිසිවක්ද නොමැත.

කාල වේලාව ඉක්මවා ගොස් සවස් යාමයද එළඹියේ හිරුටත් හොර රහසේමය. කෙතරම් සීඝ්‍රයෙන් දවස ගෙවී ගියද ඇයට නම් දැනුනේම පැය මිනිත්තු ගත වන්නේ ඉබි ගමනේම බවය. ඒ තරමටම මේ පැය කිහිපය ගෙවා දැමීම ඇයට අසීරු විය. එයට හේතුව දන්නේද ඇයගේ හදමය. කෙතරම් පිටට නොපෙන්වා සිටින්නට තරම් උත්සාහ කළද ඇගේ යටි හිත කියන්නට ගත්තේ අමුතුම කතාවකි. මේ ගෙවුණු හෝරා කිහිපය මුළුල්ලේම හදවත වෙලා ගත් අමුතුම පාලු නුහුරු බවට හේතු සාධක ගළපා ගන්නට ඇයට අමුතුවෙන් අවැසි නැත. මන්දයත් එයට හේතුව ඔහුම පමණක් බව ඇයද දන්නීය. එහෙත් ඔහුගේ මුව මතකයට නැගෙන වාරයක් පාසාම මවත් පියත් ඇය අතහැර මෙලොවින් සමුගත් අයුරු සිහිවද්දීම එයට හේතුව ඔහුම පමණක් බව ඇගේ සිත ගතු කියන්නට පටන් ගෙනය. ඉදින් අසීරුවෙන් වුවද ඔහුගේ මතකයන් ගොන්නෙන් මිදෙන්නට ඈ උත්සාහ කරන්නට වූවාය. නමුදු එයින් මිදීමක් කොයින්ද, සිත තව තවත් ඒ රළු පිරිමි ආත්මය වෙතම ඇදෙනවා මිසක. එයට ඈ තම සිතටම දෙස් දෙවොල් තබන්නට පටන් ගත්තේ ඔහු ගැන මතකයට අකමැත්තෙන් වුවද අගුළු දමමිනි.

" සුදු මැණික... කෝ, හිමිට ඇඳෙන් බහිමු දරුවෝ.. නැත්නම් මේ දරුවන්ටත් පරක්කු වෙනවනේ.. "

කල්පනා ලොවේ කිමිදෙමින් උන් ඈ සිහියට එළඹියේ මිත්තණියගේ වදන් සමඟිනි. ඒත් සමගම ඇගේ දෑස් රෝහල් කුටියේ පසෙකට වී තම බඩුබාහිරාදිය අඩුක්කර ඇති බෑග් මලු කිහිපයද අතැතිව ඉන්නා තරුණයන් දෙදෙනා දෙසට යා වුණේ ඉබේටමය. ඔවුන් දකින මොහොතේම ඈ නුහුරු විලසින් බැල්මක් හෙලුවේ ඒ අයවලුන් මින් පෙර දැක නොමැති හෙයිනි. නමුදු ඔවුන් දෙදෙනා හැද සිටි කළු පැහැ කලිසමත් සුදු පැහැ ෂර්ටයත් නිසාම ඒ රොයේන්ගේ ආරක්ෂකයින් බවට ඇය වටහා ගත්තාය. එහෙත් මේ ඒ ආරක්ෂකයින් අතුරින් කවුරුන්ද යන වග නම් ඈ නොදනී.

" මැඩම්... අපි යමුද.. අඳුරන්නේ නෑ වගේ ඇස් ලොකු කරන් බලන්න දෙයක් නෑ මැඩම්.. මැඩම් අපිව දන්නවා.. "

හැඩි දැඩි වයස අවුරුදු 35ක් පමණ තරුණයාගේ මුවින් පිට වූ ඒ වදන් සමගම ඇගේ දෑස් දිදුලන්නට පටන් ගත්තාය. ඒ බව ඇයගේ සයනය ඉදිරිපිට උන් අනෙක් තරුණයාගේ දෙනෙත් වලටද හොඳින්ම හසුවිණි.

" දිලා අයියේ....!! "

විශ්මය දනවන අයුරින් ඇගේ මුවින් ඒ වදන් පෙළ නික්මුණේ ඇයටත් හොරාමය. ඒ වදන් සමගම දිලංක සිනහමුසු මුහුණින් තම හිස ඉහළ පහළ කරන්නට වූවේ අනිච්චානුගවය.

" එතකොට මේහ්... "

දිලංක අසලම උන් අනෙක් තරුණයා දෙසට ඇඟිල්ලක් දිගු කරමින් ඈ එලෙස පවසද්දී ඒ හැඩි දැඩි ඇමති ආරක්ෂකයාද මුව විවර කරන්නට වූවේය.

" මැඩම්... මේ ම.."

ඔහුගේ වදන්වලට බාධා කරමින් ම ඇය හඬ නගන්නට වූයේ තරුණ ආරක්ෂකයා කඳුළු පිරි දෑසින් ඇය දෙස බලා සිටියදීය.

" කවිඳු අයියේ... කවදා ඉඳලද මාව ආයෙත් මැඩම් උනේ ඔයාලට.. අහ්.. මං ඔයාලගේ සුදු නංගි නෙවෙයිද.. හැමදේම වෙනස් වෙද්දී ඔයාලටත් මාව පිට කෙනෙක් වෙලාද ඒ ගමන..."

" අනේ දෙයියනේ.. මොනවද මේ කියන විකාර. එහෙම දෙයක් නෑ සුදු නංගී... අපි හිතුවේ දකින පළවෙනි පාර නිසා අපි ගැන වැරදියට හිතයි කියලා එහෙම කතාකරොත්... "

නෝක්කාඩු ස්වරයෙන් ඈ නැඟූ වදන් පෙළත් සමඟම කවිඳු තම මුව විවර කරන්නට වූයේ හදවත කොණකට නැගෙන සතුටත් සමඟය. රොයේන්ගේත් ඇගේත් දුරස්ථ බව හමුවේ ඈ ඔවුන්වද ප්‍රතික්ෂේප කරතැයි සියල්ලෝම බියෙන් පසු වූහ. ඒත් ඇගෙන් ලැබුණ මේ යහපත් ප්‍රතිචාරය ඔවුන්ගේ හදවත් වලට ඇති කළේ මහඟු අස්වැසිල්ලකි.

මේ වන විටත් රෝහල් කුටියේ සිදුවන සියල්ලක්ම පාහේ දිලංකගේ කමිසයේ ඉහළ සාක්කුව මත තිබුණු ජංගම දුරකථනයේ වීඩියෝ ඇමතුම හරහා සම්බන්ධ වී සිටි දේහධාරී අමාත්‍යවරයාට දැක ගත හැකි විය. ඉදින් ඈ තම ආරක්ෂකයින්ට හෝ මෙලෙසින් ළෙන්ගතු වීම ඔහුගේද හද සැනසුමට කාරණයක් විය. ඒත් සමගම ඇගේ ප්‍රතිචාරය දැනගත් පසුව ඔහු ඇමතුම විසන්ධි කර දැමුවේ ඒ වන විට තමා අසල රැඳී සිටි මිතුරු නඩය දෙසටද බැල්මක් හෙලමිණි.

" කෙල්ලගේ ප්‍රතිචාර ඒ තරම් අවුලක් නෑ නේද.. හම්මේ.! ඇති යන්තම්... ඒ කියන්නේ මේ වැඩේ ගැන ඒ තරම් බයවෙන්න දෙයක් නෑනේ.. කවුද මේවා කරේ ඇහුවොත් අපි කියන්නම් අපි කියලා එහෙනම්..."

තනූජ වදන් ගලපන්නට වූයේ සෝපාවේ ඇන්දට හිස බර කරගෙන උන් රොයේන් දෙසට බැලුම් හෙළමිනි.

" හ්ම්ම්.. එහෙම කරමු.. උඹල විතරක් එයාට පේන්න හිටියහම ඇති. මාව දකින්න ඕන නෑ.. "

" එහෙම කොහොමද බං.. ..උඹනෙ බං මේ හැමදේම කරේ.. එහෙම එකේ උඹ මෙතනට නෑවිත් කොහොමද..."

" නෑ නෑ බං සහියා.. දේව් කියන දේ හරි. අපි මේ වෙලාවේ කෙල්ල ඉන්න සිටුවේෂන් එක ගැනත් ටිකක් හිතන්න ඕනෙනේ. මේ ප්‍රශ්නය ගැන හරියටම දෙයක් හොයාගන්නකන් දේව් ටිකක් සයිඩ් වෙලා හිටියොත් තමයි හොඳ... "

කුසුමා නැන්දා විසින් ගෙනැවිත් දුන් වතුර වීදුරුව තොල ගාමින් රදීශ් පැවසුවේ සහිරු දෙසටද බැල්මක් හෙළමින්ය..

" ඒකත් ඇත්ත තමයි.. මටත් හිතෙනවා හැබැයි එහෙම ඉද්දි නංගිට වුණත් මූ නැති අඩුව දැනෙන්න ගනියි කියලා. එයාටම ටික ටික තේරුම්යයි කියලා මටත් හිතෙනවා.. "

නවීන්ගේ අදහස් එලෙස වෙද්දී වාර්ෂා නම් උන්නේ තම අත රැඳී මල් කලඹ වෙත නෙත් හෙලාගෙන බර කල්පනාවකය.

" මේ, මම යනවා බං එහෙනම්.. මෙතන මං ඉද්දි නංගි උනත් බලයි මං කවුද කියලා. උඹලව නම් කටහඩින් හරි දන්නවනේ.. මාව එහෙම නෑනේ.. මාව පස්සේ හිමීට අඳුරගන්න බැරියැ.. මේ ප්‍රශ්නත් එක්ක අද දවසෙම මාව දකින්න ඕන නෑ කියලයි මං හිතන්නේ. ඉස්සරහදී මේ කේස් එක ඕපන් කරද්දී කොහොමත් නංගී මාව මීට් වෙන්න එපැයි.. "

" උඹ යනවද.. හරි බං එහෙනම්. පස්සේ මං උඹව හම්බෙන්න එන්නම්.. කේස් එක පුළුවන් ඉක්මනින් අද හෙටම රීඕපන් කරන්න ඕනේ බං..."

" හරි බං.. උඹ බය නොවේ හිටහන්කෝ.. ඒ ෆයිල් එක මම මේ දවස්වල ආයෙමත් ස්ටඩි කරනවා. කේස් එක ආයේ උඩට අදින්න කලින් ඒවා ගැන පොඩ්ඩක් හොයලා බලන්න එපැයි.. උඹ හොඳ ලෝයර් කෙනෙක්ව හයර් කරල තියාගනින්කෝ වැඩේට ලෑස්තිපිට. අනිත් ඒවා මම බලාගන්නම්.."

මඳ වේලාවක් රූහිගේ මව්පියන්ගේ මරණය සම්බන්ධව නඩුව පිළිබඳ කතිකාවේ යෙදුණු රදීශ්, දුනුකේ බණ්ඩාර බංගලාවෙන් පිටතට ගොස් විනාඩි දහයකට පමණ පසුව ස්වයංක්‍රීයව විවර වුණු විසල් ගේට්ටුව අතරින් නිවසේ ඉදිරිපස නතර වූයේ රොයේන්ගේ පෞද්ගලික රථ පෙළය.

ඩිපෙන්ඩර් රථය නතර වී මිනිත්තු දෙක තුනකට පමණ පසු පිටුපස ද්වාරය විවර විවර කරන ලද්දේ භානුක විසිනි. විවර වූ ද්වාරයෙන් බිමට බසින හුරුබුහුටි නිල් ඇස්වල හිමිකාරිය දෙසටම නිවසේ ප්‍රධාන ද්වාරය අසලට රැස්ව උන් වර්ෂා ප්‍රමුඛ මිතුරු කැල බලා සිටියේ සිනහ මුසු මුහුණින් යුතුවය.

රථයෙන් බැසගත් යුවතිය ගල් ගැසී මෙන් තමා ඉදිරියේ දිස්වන විසල් දුනුකේ බණ්ඩාර බංගලාව දෙසත් අවට වටපිටාව දෙසත් බැලුම් හෙලන්නට විය. විශාලත්වයෙන් මෙන්ම සුන්දරත්වයෙන් ද හෙබි නිවස මෙන්ම විවිධ මල්වලින් අලංකෘත උද්‍යානය ද ඇයගේ සිත් පැහැරගැන්මට සමත් විය. නමුදු ඒ නිස්කලංක බව ඒ සුන්දරත්වය විඳගන්නට හැකි මනසකින් ඈ නොවිණි. පිහිය සිහිය ලද සැණින් ඇය නිවසේ ප්‍රධාන ද්වාරය දෙසට නෙතු යැවූ විට ඈ ගල් ගැසී යන්නට වූයේ ඒ ඉදිරිපිට රැස්ව සිනහමුසු මුහුණින් තමා දෙසම බලා සිටින තරුණයන් තිදෙනාත් අනෙක් තරුණියත් දැකීමෙනි.

" මොකද දරුවෝ ගල් ගැහිලා වගේ බලන් ඉන්නේ.. යමු ගෙට.... "

මිත්තණියගේ හඬින් ගැස්සී ගිය යුවතිය ඇගේ අතක පැටලි නිවස දෙසට පියවර තබන්නට වූයේ ඒ දෙනෙත් සතර අත යවමිනි.

" සුදු නංගී... මගෙන් සුභ පැතුම් පැටියෝ.. මේ ලස්සන ඇස් දෙකෙන් දැන් ඔයාට අපි හැමෝවම පේනවනේ.. අනේ කොයිතරම් දෙයක්ද දෙයියනේ.. අපි හැමෝටම සතුටුයි පැටියෝ.. අපි බලාගෙන හිටියේ මෙහෙම දවසක් එනකන්නේහ්.. "

තමා අසලට පැමිණ මල් කළඹක් අත තබමින් තමාව වැළඳ ගත් යුවතියගේ ඒ වදන් ඇසෙත්ම ඒ වර්ෂා බව ඇයට හොඳින්ම පසක් වූවාය. සිනාමුසු මුහුණින් යුතුව නිල් ඇස්වල හිමිකාරිය වර්ෂා වෙත සුහදශීලී සිනහවක් පාන්නට වූයේ අනෙක් තරුණයන් දෙසටද බැල්මක් හෙලන අතරතුරය.

" මේ මෙතනින්... සහිරු අයියාහ්.."

" මම තමයි සුදු නංගි ඔයා ඔය කියන සහිරු අයියා... මගෙන් සුභ පැතුම් කෙල්ලහ්... නරක දෙයක් වෙලා හරි මේ ලස්සන ඇස්වලින් ආයෙම මේ ලෝකෙ දකින්න පුළුවන් උනානේ.. ඉතින් ඒ ඇති අපි හැමෝටම සතුටු වෙන්න. නේද බං... "

" අනිවාර්යෙන්ම සහියා..."

" තනූ අයියේහ්....!"

" හ්ම්ම්.. ඔව් සුදු නංගී.. තනූ අයියා තමයි....."

කටහඬින් තනුජව ද යුවතිය විසින් හඳුනාගත්තේ එලෙසිනි. ඉතිරිවී සිටි නවීන් නම් ඈ දෙස බලා සිටියේ සිනහවකින් වත පුරවාගෙනය.

" එන්ජල්...."

" නවීන් අයියේහ්....!! "

" කෙල්ලට අපේ කටහඬවල් හොඳට මතකයි නේද බං.. මොන දේ උනත් මේ ඇස් වලින් උඹ අපි දිහා බලනවා දැක්කහම දැනෙන සතුට කියන්න වචන නෑ නංගී.. හැමදේම හරි ඉක්මනට විසඳිලා උඹල දෙන්නම ලස්සනට හිනා වෙලා ඉන්නවා දකින්නයි අපිට ඕනේ බං.. එතකොටයි මේ දැනෙන සතුට හරියටම හදවතින්ම විඳගන්න පුළුවන්...."

රූහිගේ හිස් මුදුනතට අතක් බර කරමින් නවීන් වදන් ගළපන්නට වූයේ රූහිගේ ඇස් නම් නිවස තුළ එබිකම් කරන විටය.

" අක්කි.. මේහ් මේවාහ්..!! "