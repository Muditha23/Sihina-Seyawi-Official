" ඔව්, මං දන්නවා ශාන් කියන්නෙත් සී. අයි. ඩී ඔෆිසර් කෙනෙක් කියලා. මොකද මං දැක්කේ දිලංකගේ අයි ඩී එක විතරක් නෙවෙයි. මෙතනම ශාන්ගේ අයිඩී එකත් තියෙනවා. "

" හ්ම්ම්ම්... "

සුසුමක් මුදාහල දිලංක යළිත් වදන් අමුණන්නට පටන් ගත්තේ ඒ මොහොතේම කුටිය වෙත ශාන්ද ඇතුල් වන විටය. කුටියට ඇතුළු වන මොහොතේම ඇසෙන්නට වූ සංවාදය ශාන්ගේද සවන් වැකුණි. ඔහුද තම හිස බිමට නැඹුරු කරගෙනම තම ප්‍රධානියා ඉදිරිපිටට වූයේ මඳක් පැකිලෙමිනි. එයට හේතුව වූයේ ඔවුන් මෙතෙක් කල් ඔහු අසලම සහෝදරයන් විලසට රැඳී සිටිමින් මෙලෙස සියල්ලක්ම සැඟවීමය. එය රැවටීමකි. තවත් ලෙසකින් කියතොත් වංචාවකි. නමුදු ඒ සියල්ලක්ම ඔවුන්ගේ රැකියාවේ ස්වභාවය විය. එහෙත් ශාන්ට රොයේන් දෙස බැල්මට සිතට දැනුනේ කුමක්දෝ නොහැකියාවකි.

" සර්.. i'm sorry... "

" ඔෆිසර් ශාන් ඒ ගැන වද වෙන්න එපා. ඒවා මේ රැකියාව එක්ක සුළු දේවල්. ඒක තේරුම් ගන්න බැරි තරම් නූගත් මිනිහෙක් නෙවෙයි මම.. ඒත් මට දැනගන්න ඕනි ඔෆිසර්ලා මෙහෙට එන්න හේතුව...."

" හ්ම්ම්ම්.. කියන්නම් සර්... කියන්න නම් අයිති නෑ අපිට.. ඒත් අපි හිතුව දේ වැරදි නිසා අපිට සර්ට ඒ ගැන කියන්න පුළුවන්. ඒ ගැන කිව්වයි කියලා දැන් ප්‍රශ්නයක් වෙන්නේ නෑ... "

" ඒ කිව්වේ.. මට තේරුනේ නෑ.. "

රොයේන් අසන්නට වූයේ මදක් විමසිල්ලෙනි.

" සර්... ඉස්සෙල්ලම මෙතනින් වාඩිවෙන්නකෝ... "

දිලංක විසින් තමා වෙත කෙරුණු ඇරයුම පිළිගත් දේහධාරියා යළිත් සයනය මතම අසුන් ගන්නට වූයේ සියල්ලක්ම දැනගන්නා අටියෙනි. දිලා හා ශාන් දෙපළ ද ඒ අසලට ලංවූයේ දිගු කතාවකට මුල පුරමිනි.

" කියන්න ඔෆිසර්.... "

" සර්.. අපි කැමතියි සර් අපිට පරණ පුරුදු විදිහටම කතා කරනවා නම්. මොකද මේ ජොබ් එක නිසාවත් සර්ගෙයි අපෙයි තිබුණු ඒ බැඳීම නැති වෙනවට මමවත් ශාන්වත් කැමති නෑ. මට සර්ව දැනුනේ මගේම මල්ලි වගේ. මං විතරක් නෙමෙයි ශාන්ටත් එහෙම තමයි. ඒක සර්ත් දන්නවනේ... ඉතින් එහෙම එකේ සර් අපිට ඔෆිසර් කියලා කතා කරද්දි දැනෙන්නේ අපි අතර කිසිම බැඳීමක් නැහැයි වගේ. ඒක හිතට ටිකක් හරි මදි සර්.. "

දිලංකගේ පැහැදිලි කිරීම හමුවේ රොයේන් හඬ විවර කරේම මුව පුරා සිනහවක් ඇඳ ගනිමිනි.

" හරි හරි බං. දැන් කියහන්කො බලන්න, මොකටද උඹල දෙන්නා මගේ ලඟට වැඩට ආවෙ කියලා... "

" හ්ම්.. ඇත්තම කිව්වොත් මායි දිලා අයියයි දෙන්නා දැනට අවුරුදු එකහමාරකට වගේ කලින් ඉඳලා සර් ළඟ වැඩට ආවෙම සර් ගැන හොයන්න... "

" මං ගැන... මං ගැන මොනාද.. "

දෙබැම හකුළුවා ගත් දේහදාරියා විමසන්නට වූයේ දණහිසක් මත වැලමිට තබාගෙන ඒ අතින්ම නිකට පිරිමදින අතරේය.

" ඔව් සර්.. අපිට ඒ කාලෙදි වගේ තමයි සර් ගැන වැරදි ආරංචි එන්න පටන් ගත්තේ.. ඒත් ඒ ගැන කිසිම සාක්ෂියක් තිබුණෙ නෑ. ඒවා රහස් ඔත්තු මාර්ගයෙන් ලැබුණු තොරතුරු. ඉතින් අපේ ඩිපාර්ට්මන්ට් එකට ඕන උනා සර් ගැන හොයන්න.. සර්ව ෆලෝ කරන්න. ඒකෙ ප්‍රතිඵලයක් විදියට තමයි සර් ළඟට මමයි ශානායි එන්නේ.. ඒත් අද වෙනතුරු සර් ගැන කිසිම නරකක් දැනගන්න නම් ලැබුණේ නෑ.. සර් එක්ක කාලෙ ගත කරද්දි අපිටම තේරුම් ගියා ඒ ආරංචි හැම එකක්ම වැරදි බව. නිකම්ම නෙවෙයි සර්, අපි ඒ හැමදේම ගැන නොසෑහෙන්න හෙව්වා මේ කාලේ පුරාවටම.. ඉතින් අපි දන්නවා සර් පිටට පෙන්නනවා වගේම ඇතුලාන්තෙනුත් සුදු චරිතයක් විතරක්ම බව.. ඒ ගැන අපිට හරි ආඩම්බරයි.. "

" ඔව් සර්, දිලා අයියා කිව්වා වගේ අපි සර් ගැන දවසින් දවස පැහැදුනා.. සර්ගෙ ගතිගුණ, වැඩ පිළිවෙල, මිනිස්සුත් එක්ක ගනුදෙනු කරන විදිහ මේ හැමදේම එක්ක සර් එක්ක තිබ්බ බැඳීම දවසින් දවස වැඩි වුණා. සර්ගේ ජීවිතය අස්සක් මුල්ලක් නෑරම අපි දන්නවා.. ඉතිං අපිට අමුතුවෙන්ම සර්ගෙ තවත් දැනගන්න දේවල් නෑ.. හංගපු දේවල් නෑ. සර් ළඟ උඩින් එකයි යටින් එකයි ගේම් නෑ... ඒක සීයට දාහක් ෂුවර්.. හැමදේම අපි හරියටම සනාථ කරගත්ත නිසා තමයි මේ දැන්වත් සර්ට මෙහෙම කියන්නේ.. "

මඳ වෙලාවක් නිහඩවම කල්පනාවේ නිමග්නව උන් දේහධාරියා හඬ අවදි කරේම කලකිරුණු ස්වභාවයකිනි. ඒ බව ඒ හඬෙහි තිබූ ස්වභාවයෙන්ම දිලංක හා ශාන් දෙදෙනාටද ඒත්තු ගැන්විණි..

" අනේ මන්දා බං ශානා.. මටවත් මේ වෙන දේවල් තේරෙන්නෙ නෑ. එහෙං මගේ කෙල්ල මාව වැරදියට තේරුම් අරගෙන.. මොන මොනවදෝ ගොඩකට මාව පැටලිලා කියලා මට දැන් දැන් තේරෙනවා.. හොයන්න කට්ටිය දාලා තියෙන්නේ මං.. ඒත් මේවා කවදා විසදෙයිද කියලා මටම තේරෙන්නේ නෑ බං. මට හරි මහන්සිය වගේ බං. මට මේ හැමදේටම මූණ දෙන එක මහා දෙයක් නෙවේ බං.. ඒත් සුදු අම්මා අරහෙම ඉද්දී මාව මගාරිද්දි මට මේ සේරම එපා වෙනවා බං..."

" සර්... සර් හිතන්න එපා කීයටවත් සර් තනිවෙලා කියලා. සර් එක්ක අපි ඉන්නවා පිටිපස්සෙන්ම. සර් නොදන්නවා උනාට මේ වෙද්දිත් අපේ ඩිපාර්ට්මන්ට් එකේ ටීම් එකකුත් මේ වැඩේට බැහැලා ඉන්නේ. මේ කේස් එකත් එක්කම සුදු නංගිගේ අම්මගේ තාත්තගෙ මිනීමැරුම ගැනත් හොයන්න පටන් අරන් තියෙන්නේ. ඉතින් සර් හිතනවද සර්ට මේවා විසඳගන්න තවත් අමාරු වෙයි කියලා.. කීයටවත් නෑ.. අනිත් එක අපි ඉන්නකම් එහෙම වෙන්න දෙන්නෙත් නෑ. සර්වත් සුදු නංගිවත් වෙන්වෙලා මේ පවුල විසිරෙන්න දෙන්නෙ නැහැ අපි කීයටවත් .. "

" ඔව් සර්, මේ අපි කතා කරන්නේ දිලා අයියාවත් මංවත් සී අයිඩී ඔෆිසර්ලා කියන තැන ඉඳගෙන නෙවෙයි. මේ කතා කරන්නේ අපේම සහෝදරයා කියලා හිතාගෙනයි.. සර්ගේ ගමනට බාධා කරන්න කවුද එන්නේ ඌට සර් ගාවට එන්න වෙන්නේ මේ අපිව පහු කරගෙන.. "

ශාන් එලෙස පැවසුවේ දේහධාරියාගේ උරහිසක් තදින් ග්‍රහණය කරගෙන ඔහුගේ සිත දිරිගන්වන අදහසිනි. මෙතෙක් වේලා හිස පහතට නැඹුරු කරගෙන සිටි ඔහු ඒ ලද ස්පර්ශයෙන් තම හිස ඉහළට කරන්නට වූයේ ඒ පිරිමි දෑස අද්දර ලාවට කඳුළු බිඳු දිලිසෙන විටය. මේ බැඳීම් මේ වදන් ඔහුගේ ලය සුවපත් කරන්නට සවියක් වන්නට සමත් වූවා කිවහොත් නිවැරදිය. ඒ හැඟීමෙන්ම දේහධාරියා සයනයෙන් නැගිට එක්වරම තමා ඉදිරිපිට උන් දිලංකවද ඉන් පසුව ශාන්වද වැළඳගෙන වදන් ගැලපුවේ හද පුරා නැගෙන සහෝදරකම සෙනෙහසින් වදන් වලට ගළපමිනි.

" මට මොනා කියන්නද කියලා තේරෙන්නේ නෑ බං.. මට මේ තාක් කාලෙකට ජීවිතයේ හම්බුන හොඳම මිනිස්සු ටික තමයි උඹලා. සහිරු, නවියා, තනුවා.. උඹලා හැමෝම ඉන්නේ මගේ ජීවිතේ ඉහළම තැන්වල.. ඒකට තරාතිරම වත්පොහොසත්කම් කිසිම දෙයක් අදාල නෑ.. මට කියන්න තියෙන්නේ පින් කියලා විතරයි බං.. ඒ තරම් හයියක් උඹල මේ වෙලාවේ මගෙත් එක්ක ඉන්න එක. මොකද ඒ තරමටම මාව මේ මර උගුලේ පැටලිලා බං. මොනම හේතුවකටවත් මට මගේ බෝනික්කව නම් නැති කරගන්න බෑ බං.. "

" සර් අපිව විශ්වාස කරන්නකෝ.. අපි එහෙම දෙයක් වෙන්න කීයටවත් ඉඩ තියන්නේ නෑ.. "

" හරි බං දිලා.. ඒවා හරි කියමුකෝ, මම ආවේ උඹට මේක දෙන්න.. "

" මේ මොනාද සර්.. "

රොයේන් තම අත්ලෙහි ගුලිකල ලියුම් කවරය දෙස විමසිලිමත් බැල්මක් හෙලූ දිලංක විමසුවේ කුතුහලයකිනි. එයට දේහධාරියාගෙන් නම් හිමි වූයේ මද සිනහවක් පමණි. හනිකට ලියුම් කවරේ විවර කළ දිලංකගේ දෑස් විසල් වූයේ එහි ඇති මුදල් ප්‍රමාණය දැකීමෙනි.

" සර්.. සර් මේ.. මෙච්චර සල්ලි.. ඒකත් මට... "

" හා හා මේ.. කවුද කිව්වේ උඹට කියලා. ඕක මල්ලිට දීහන්.. කැම්පස් එකට ඕන දේවල් ගන්න එහෙමත් ඇතිනේ. "

" ඒත් සර් එහෙම.. ඒක හරි මදිනේ..."

" අනේ මේ බං.. මගෙන් මුකුත් නාහා ඕක මල්ලිට දාහං.. කොල්ලා කැමති දෙයක් අරගනීවි... "

" ගොඩක් පින් සර්.. ඒත් මේක..."

" හා හා මේ, ඔය ඇති.. මන් යනෝ බං. මට වැඩ වගයක් තියෙනවා..."

දිලංකගේ කුටියෙන් පිටතට පැමිණි තරුණ අමාත්‍යවරයා යළිත් නිවස තුළට ඇතුල් වූයේ හදවතට තවත් බරක් එක්වද්දිය. ඒ අතරතුරම සහිරු වෙත ඇමතුමක් ගෙන සිදුවූ සියල්ල හෙළි කිරීමට ද ඔහු අමතක නොකළේය. ඉන් අනතුරුව තමාගේ කාර්යාල කුටිය වෙත ඔහු ඇදුනේ ආලින්දයේ සිටි තම සිතැත්තිය වෙතටද හොරැහින් බැල්මක් හෙළමිනි.

" ඔයා දැන් මාව දකින්නත් අකමැතිද දේව්.. ඒකද ඔහොම අහක බලාගෙන යන්නේ.. මට රිදෙනවා මහත්තයෝ.. මට දැනුයි තේරෙන්නේ ඒ වචන ඔයාව කොයිතරම් නම් රිද්දලාද කියලා.. එහෙම බලද්දි මටත් මෙහෙම රිදෙන්න ඕන. ඒත් රිද්දුවත් කමක් නෑ අඩුම ගානේ එක පාරක්වත් මං දිහා බලනවා නම්.. පිට මනුස්සයෙක් වගේ ගණන් නොගෙන ඉද්දී මට දුකයි දෙයියනේ. මම වැරදි ඇති.. ඒත් හේතු තියනවනේ දෙයියනේ.. බොරුවට චෝදනා කළා නෙවෙයිනේ..."

අතෙහි තිබුණු පොත සෝපාව මතට අතහරිමින් කඳුළු පිරි ඇස්වලින් ඈ උඩුමහලේ ඔහු ඇතුළු වුණු කුටිය දෙසට බැල්මක් හෙලන්නට වූවාය. ඇය නොදැන උන්නද ඔහුද අඩක් පමණක් වැසී තිබුණු ද්වාරයෙන් මෙපිට බලා සිටියේ ඇගේ මුහුණේ සියුම් ඉරියව්වක පවා වෙනස හොඳින්ම දෑසට හසුකරගන්නා අතරේය. ඇගේ දෙනෙත් වල කඳුළු පිරී ඇතැයි ඇගේ මුහුණින් කියවෙන හැඟුමන් වලින්ම වටහා ගත් ඔහුගේ අත බිත්තිය මතට තව තවත් තද වුණේ ඇගේ කඳුළු ඒ පිරිමි පපුවම රිදවනා බැවිනි. නමුත් දුරින් හිදිනවා හැර වෙන කළ හැකි යමක් ද නොවිණි.

" මට සමාවෙයන් රත්තරන්.. හිතකින් නෙවෙයි උඹව මග අරින්නෙ.. ඒත් ආයෙම ලංවෙන්නේ කොහොමද මං. උඹේ කටින් ආයෙමත් හිත රිදෙන කතා කියවෙයි කියලා මං බයයි.. එහෙම උනොත් මේ තරම් හරි අමාරුවෙන් දරාගෙන ඉන්න මගේ හිත ආයෙමත් කඩා වැටෙයි.. එහෙම වුනොත් ඒක දරන්න ලේසි නෑ. තව ටික දවසක් ඉවසපන් මයෙ අම්මා... එතකං ඔය ඇස් වලට උනන කඳුළු පිහදාන්න ළඟට ලන් වෙන්න බැරි උනත් දුරින් ඉදන් හරි බලන් ඉන්නම් මැණික.. උඹට නොදැනෙන්න හරි.. හ්ම්ම්... "

වේදනා දෙන ලය එක්තැන් කර ගැන්මට සිතා ඔහු තම කාර්යාලයේ ලිපිගොනු කිහිපයක් පරීක්ෂා කිරීමට පටන් ගත්තේය.

පැය එක දෙක ගෙවී ගොසින් රාත්‍රී යාමය ද එළඹියේ ඔහුටද නොදැනීමය. පහත මහලට රැස්ව සිටි සහිරු, නවීන්, තනුජ සහ වර්ෂා පමණක් නොව රදීශ්ද සිටියේ ආලින්දයට වී රූහිත් සමඟ කතිකාවකය. ඔහුද ලිපි ගොනු කිහිපයේ රාජකාරි නිමවා පහත මහළට පැමිණියේ ඒ වන විටද රූහි ඔවුන් අසල හිඳගෙනම ඔහු දෙස බලා සිටින විටය.

" නංගා... අපේ එකාගේ සුදුහුණු ගානවා නෙවෙයි කෙල්ල.. ඒත් දේව් කියන්නේ නරක චරිතයක් නම් නෙවෙයි. ඒක සීයට දාහක් ෂුවර්. ඇරත් ඌ එහෙම මර්ඩර් කේස් එකක් කරාමයි කියන එක ඔයාටත් කියන්න බෑනෙ හරියටම.. මේක කාගේ හරි උගුලක් විදියටයි අපි නම් දකින්නේ.. ඒ නිසා ඉවසීමෙන් ඉන්න මේ ප්‍රශ්න ටික එකින් එක අපි ලිහාගන්නකම්. හොඳද... මගේ නංගිට කියනවා කියලා හිතාගෙන මම මේ කියන්නේ.. "

" හරි රදීශ් අයියේ.. මම ඉවසන්නම්කෝ.. ඒත් මට ඒ සිද්ධිය මතක් වෙද්දි වේදනයි.. ඒ වෙලාවට මට එයා එක්ක කේන්තියක් එනවා. කලකිරීමක් දැනෙනවා. ඒත් තව වෙලාවකට මටම හිතෙනවා එහෙම නෑ කියලා.. ඒ තරම් ආදරණීය මනුස්සයෙකුට එහෙම කරන්න බෑ කියලමයි හිතෙන්නේ මටත්.. ඒත් හිත ඇතුලෙන් තියෙන්නෙ දෙගිඩියාවක් අයියේ.. "

" හරි කෙල්ල... ඒකමනේ අපිත් මේ කියන්නේ මේ ටික විසඳලා දෙනකන් ඉවසන් ඉන්න කියලා.. අපිත් ඉන්නවා ඔයත් එක්ක.. නේද සහිරු අයියේ.. "

වර්ෂා එසේ පැවසුවේ තමා අසලම අසුන් ගෙන සිටි රූහිගේ උරහිස පිරිමදිමිනි.

" අනේද කියන්නේ.. වර්ෂා කියනව වගේ අපි සේරම ඉන්නවනේ සුදු නංගී. ඉතින් මේ සේරම ප්‍රශ්න පුළුවන් ඉක්මනින්ම විසඳගමු... එතකං විතරක් අපේ එකා ගැන අහිතක් නොහිතා ඉන්න උත්සාහ කරන්න.. එච්චරයි අපි උඹෙන් ඉල්ලන්නේ.. "

සහිරු එසේ පවසන අතරේම පහත මහලට පැමිණෙන රොයේන්ගේ අඩි හඬට සියල්ලන්ම කතාබහ අතරමගම නතර කර දැමූහ. ඔහු පැමිණ රූහිගේ ඉදිරිපසින් වූ සෝපාවේ අසුන් ගනිද්දී ඇය නම් උන්නේ ඔහුගේ මුව මතම දෙනෙත් තියාගෙනය. ඒත් සමගම ඔහුද ඈ දෙසට බැල්මක් යොමු කරද්දි දෙදෙනාගේම සිව් නෙත් එකිනෙකට මුණගැසුනේ ඒ දෙනෙත් වල කඳුළු කැට පිරෙද්දිනි. ඒත් සමගින්ම ඔහුද ඇයද තමාගේ දෙනෙත් ඉවතට යොමු කරගත්තේ අනෙකාට තමන්ගේ වේදනාව පෙන්වීමට අකැමැත්තෙන් මෙනි.

රාත්‍රී නමය පමණ වන විට රැස්ව සිටි සියල්ලන්ම කෑම මේසයට වී කෑම ගන්නට වුණේ නොයෙකුත් කතාබස් මැදය. ඒ අතරේ රූහිගේ මව්පියන්ගේ මරණයේ සැකකරුවන් සෙවීමේ මෙහෙයුම පිළිබඳවද කතා බස් රැසක්ම දිගහැරිනි. එයට මූලික වූයේ රදිශ්ය. එපමණක් නොව රොයේන් හා රුහසි නිහඬවම සිටිද්දී ඔවුන් දෙදෙනා හිනාගැස්සීමට සිතමින් නවීන් තනූජ සහ සහිරුද නොයෙක් කවට කතාවන් කරළියට ගෙන එන්නට වූහ. ඒ අපූරු කතා බස් මැදම රෑ කෑම ගෙන සියල්ලෝම ඔවුන්ගේ නිවෙස් කරා ඇදෙන්නට වූයේ විසල් දුනුකේ බණ්ඩාර බංගලාව තුළ දේහධාරියාත් ඇයත් මිත්තනිය හා කුසුමා නැන්දත් පමණක් ඉතිරි වද්දිය. මිත්තණිය හා කුසුමා නැන්දා ද තම තමන්ගේ කුටිවලට වී නින්දට වැටෙද්දී රූහිද නිදන කාමරය වෙත හෙමි හෙමින් අඩි තැබුවේ පුරුදු පරිදි දේහධාරියා නම් ඔහුගේ කාර්යාල කාමරය තුළ තනිවෙද්දිය.

රාත්‍රී නිදන ගවුමකට මාරුවී සයනය වෙත පැමිණි නීල දෙනයනෙහි හිමිකාරිය තම කොට්ටේ මතට හිස බර කළේ වෙනදා මෙන්ම කුටියේ විදුලි බල්බද නිමා දැමූ පසුවය. වැඩි වේලා නොගොස් කල්පනාවේ උන් සිතැත්තිය නින්දට වැටෙන්නට වුණි . ඉන් අනතුරුව තවත් පැයක පමණ කාලයක් ගෙවී යන්නට වූයේ දුනුකේ බණ්ඩාර වලව්ව නිහඬ නිසසල බවින්ම පමණක් වෙලී යද්දිනි. වෙනදා මෙන්ම සුපුරුදු විලසින් අඳුර මැදින් ම තරප්පු පෙළ හරහා කඳුළු පිසලමින් සීරුවට හඬක් නොනැඟෙන සේ ඔහුගේත් ඇයගේත් නිදන කාමරය තුළට ඇතුළු වූ දේහධාරියා අඩ අඳුරේම සයනය වෙතට ලං වූවේය. වෙනදා මෙන්ම මද වේලාවක් අඳුරට හුරු කරගත් දෑසින් තම ආදරිය දෙස බලා සිටි යෞවනයා තවත් සිත් ඉමට කඩුලු බැඳීමට නොහැකි වූ තැන සයනයේ අනෙක් පසින් වැතිරුණේ ඇගේ මුව මතම නෙතු තියාගෙනය. එලෙසින් ගතව ගියේ මිනිත්තු 15ක පමණ කාලයකි. ඔහු එක්වරම ගැස්සී දෑස් විවර කරන්නට වූයේ තම පපුතුරට නින්දෙන්ම ගුලි වූ තම ආදර බිරිඳ නීල දෙනයනෙහි හිමිකාරියගේ ස්පර්ශය හේතුවෙනි. මුවගට නැගෙන සුපෙම්වත් සිනහවෙන් ඔහු ඇගේ හිස් මුදුනත දෙතොල් තැවරුවේ සැනසීම මුසු වූ හදිනි.

" මයෙ අම්මා.. තව ටික දවසක් මේ විදිහට විඳවන්න වෙයි.. එතකං මේ විදිහට උඹටත් හොරාම හරි උඹගේ ලගට එන්නේ මේ හා පැංචි නැතුව මටත් නින්ද නොයන නිසා. උඹත් රෑ නින්දෙන්ම මාව හොයන බව මං දන්නවා මගේ බෝනික්කි.. මේ හිතේ තියෙන ආදරේ එහෙම මරල දාන්න බැරි එකක් බව මං දන්නවා මැණික. අපි දෙන්නම කලින් ආත්මෙක මොනම හරි පවක් කරලා ඇති මැණික.. ඒකයි ටික කාලයකට හරි අපිට මෙහෙම විඳවන්න උනේ.. "

බිඳී ගිය හඬින් ඔහු ඇගේ හිස පිරි මදිමින් වදන් ගළපද්දී ඇගේ දෙනතට ඉනූ කඳුළු බිඳු කම්මුල් හරහා ගලා හැලෙන්නට විය. දෑස් අගින් වෑහෙන ඇගේ කඳුළු බිඳු ඔහුගේ පිරිමි පපුවට වැටේදෝ බියෙන් ඈ ඊට පෙර ඉක්මන් වී ඒ කඳුළු පිසදාන්නට වූයේ ඔහුට නොදැනෙන ලෙසිනි. මේ වන තුරුත් ඔහුද නොදැන සිටි කරුණකි. ඒ වෙන කිසිවක් නොව. මෙතෙක් දිනක් ඔහු ඈ කරා ඇයටත් හොරා පැමිණි රාත්‍රීන්වල ඈ ලයට ගුලි කරගෙන ගෙවූ ඒ හෝරාවන්වල ඔහු මෙන්ම ඇයද අවදියෙන් කල් ගෙවූ බවය. ඔහු පමණක්ම නොව ඇයද ඔහුගේ ආදරණීය ස්පර්ශයන් ආදරණීය හාදූ මේ දින කිහිපය පුරාම අපේක්ෂා කළාය. ඔහු ඈ තුරුලට ගෙන හඬනවා හා සමානවම ඔහුට හොරා ඇයද ඇගේ දෙනෙත් වලින් ඒ තුරුලේ සිටිමින්ම කඳුළු හලන්නට වුණේ ඔහුවත් නොදැනමය. ඉදින් මෙලෙසින් විඳවූයේ ඔහුම පමණක් නොවිණි. ඇයද ඒ හා සමානවම උවමනාවටත් වඩා විඳවා ඇති බවට තවත් උදාහරණ අවැසි නැත.