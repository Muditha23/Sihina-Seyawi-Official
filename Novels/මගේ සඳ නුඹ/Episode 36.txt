" නොකීවාට උබේ මේ හිත තාමත් මට ආදරේ නේද බබාහ්... ම්ම්... ඒක උඹේ දේව්ට දැනෙනවා මැණික. මම නැත්තං කවුද උඹ ගැන දන්නේ... උඹේ පැත්තෙන් උඹත් සාධාරණයි රත්තරනේ.. උඹේ වරදක් නෑ.. වරද අපේ ඉරණම ලියවෙච්ච විදිහයි.. ඒත් ඒ ඉරණම මම ඉක්මනින්ම වෙනස් කරනවා රත්තරන්. උඹවත් මමවත් එහෙම විඳවන්න ඕන නෑ තවත්.. මගේ මැණිකටත් මාව මතක් වෙනවා නේද ම්ම්.. ඒක නේද මේ මූනේ වේලිච්ච කඳුරු පාරවල් ම්ම්... උබත් පව් දෙයියෝ.. මේ ඇති බං අපි විඳෙව්වා.. මේ හැමදේම ඉක්මනින් ඉවරයක්ම වෙයි... "

✥✥✥✥✥✥✥✥✥✥✥✥✥✥✥✥✥✥✥✥✥

දින එක දෙක ගත වී ගියේ දිවා රෑ කාල කිහිපයක්ම උදා කරමිනි. නීල දෙනයනෙහි හිමිකාරිය උන්නේ ලතැවුලෙනි. තමා උදෑසන අවදි වන විටදීද තම සැමියා උන්නේ නිවසින් පිටව යන අතරතුරය. අද දිනට ඔහුගේ මුහුණ හරියාකාරව නොදැක දින හතරක්ද ගතව ගොසිනි. ඔහු නිවසේ ‍රැඳුනද බොහෝ වේලාවන්වලදී ඔහුගේ ක්‍රියා පිළිවෙත වූයේ ඇයව නොදුටුවා සේ මගහැර ගොස් සිය කාර්යාල කුටිය තුළ තනිවම කල් ගෙවීමය. ඔහු නොදැන උන්නාට ඒ සියල්ලක්ම ඇගේ හදවතට බලපෑම් කරන්නට පටන් ගෙන තිබුණි. අද දිනද ඈ අවදි වී බැල්කනියට දිව ආවේ ඔහුගේ රථය නිවසින් පිටව යන හඬ ඇසීමෙනි. කුමක්දෝ නොතේරෙන හිස්කමකින් ලයම පිරී යද්දී ඈ නාන කුටිය තුළට වූයේ දෙනතින් පිට පනින්නට පෙරමන් බලා උන් කඳුළු කැට වලට ඔහේ ගලා යන්නට ඉඩ හසර සලසමිනි.

" ඇයි අපිටම මෙහෙම වුණේ දෙවියනේ... මොන පවක් කරාටද... "

මිනිත්තු කිහිපයක් තමා ඉදිරිපස ඇති වීදුරු කන්නාඩියෙන් මුහුණ බලාගෙනම කඳුළු ගලන තම දෙනයන වෙතම නෙතු තියාන ඈ විමසුවේ තමාගෙන්මය. ඉදින් එයට පිළිතුරක් ඇයද නොදනී. එලෙසින්ම මොහොතක් කල් ගෙවූ යුවතිය මන්දගාමීවම ගතදොවා ගනිමින් ගවුමක් ගත දවටාගෙන පහළ මහල වෙත පැමිණියේ බිඳී ගිය සිත මඳකට එක්කාසු කර ගනිමිනි.

" අනේ මන්දා කවියෝ, අපේ සර් දැන් ආයෙත් අර කලින් හිටියා වගේම නිහඬ මනුස්සයෙක් වෙලා.. ඒ වෙනස මේ දවස් කීපයට හොඳින්ම දැනුනා.. සුදු නංගි හින්දම ලස්සනට හඳ පායලා වගේ තිබුණු ඒ මූණෙ හිනාව දැන් ආයෙම අතුරුදහන් වෙලා. මට මේවා දකිද්දිත් වාවන්නේ නෑ බං. කාගේ ඇස්වහක් වැදුනද මන්දා.. ඒ අහිංසකයා වරදක් කරලා නම් මෙහෙම විඳවන්න වුණාට කමක් නෑ.. "

" එහෙම තමයි භානු අයියේ.. විෂ්ණු දෙයියන්ටත් කාලෙකදී බටකොළ කන්න වුණයි කියලා කතාවක් කියන්නේ නිකන්ද.. එහෙම එකේ සාමාන්‍ය මිනිස්සු වෙච්ච අපි ගැන කවර කතාද බං.. මොනව උනත් අපේ සර් වගේම සුදු නංගිත් හූල්ල හූල්ල විඳවනවා.. මේවා දකිද්දී මටත් මේ සේරම එපා වෙනවා බං.. වෙනදට හිනාවෙන් පිරිලා තිබුණු මේ ගේ අද පාළුවට ගිහිල්ලා. හිනා හඬක් තියා කතා සද්දයක්වත් දැන් මේ ගේ ඇතුළෙ ඇහෙන්න තියෙනවද. ඒ සතුට හරියට හොරු අරන් ගියා වගේ.. මේවා දෙවියන්ටවත් පේන්නේ නැද්ද බං.. අපිට කරන්න පුළුවන් දෙයක් අපි කරමු කොහොමහරි... ජොබ් එකත් එපා වෙනවා බං මේවා දකිද්දි.. මගේම සහෝදරයෝ වගේ මට සර්වයි සුදු නංගිවයි දැනුනේ.. එහෙම එකේ ඒ දෙන්නා දෙපැත්තට වෙලා විඳවනවා බලන්න තරම් හිතක් මට නෑ.. හ්ම්ම්ම්...."

නිවසින් පිටතට ඇදෙන භානුකගේ හා කවිඳුගේ මුවින් කෙරුණු සංවාදය පහළට පැමිණෙමින් සිටි රූහිගේ සවනේ ගැටුණේ අහම්බෙනි. නමුදු ඒ වදන් පෙළ ඇගේ ලයම කොනිත්තා දමන්නට වූවාය. හරි හැටි කල්පනාවක් නොමැතිවම ඉබේටම මුළුතැන්ගේ වෙත ඇගේ දෙපා ඇදෙද්දී ඇගේ සිත නම් වූයේ බොහෝ දුරකය. ඇගේ සවනතෙහි රැව් පිළිරැව් දෙන්නට වූයේම භානුක කළ ප්‍රකාශයයි.

" ඒ අහිංසකයා වරදක් කරලා නම් මෙහෙම විඳවන්න උනාට කමක් නෑ...."

ඒ වදන් පෙළ ඇගේ සවනතෙහි යළි යළි දෝංකාර දෙන්නට වද්දී ඇගේ හදවත ද උන්නේ ඉමක් කොනක් නොමැති පැනයකට මැදිවය.

" සුදු මැණික... මොකද දරුවෝ මේ.. තව ඩිංගෙන් උණු තේ එක අතේ හලා ගන්නවා.. කල්පනාවක් ඇත්තෙම නෑ.. එක්කෙනෙක් අරහෙන් හූල්ලනවා මෙයා මෙතන හූල්ලනවා. අනේ මන්දා... කොහොම තිබුණු ගෙයක්ද අප්පේ මේ දැන් මෙහෙම......"

" කියල වැඩක් නෑ ලොකු නෝනා.. මේවා මෙහෙම දකින්න තරම් මමත් පව් කරලා ඇතියි කියලා මං නම් කීයටවත් හිතුවේ නෑ... "

කුසුමා නැන්දා මිත්තණියගේ ප්‍රකාශයටම උඩගෙඩි දෙන්නට වද්දී රූහිනම් උන්නේ තේ කෝප්පයද අතැතිව මුළුතැන්ගේ දොරකඩ වෙත පියමනිමිනි.

" උඹ නෙවෙයි කුසුමා, මාත් මේවා මෙහෙම දකින්න වෙයි කියලා හීනෙකින්වත් හිතුවේ නෑ.. අනේ ඇත්තමයි උඩ ඉන්න දෙයියන්ටවත් මේවා පේන්නේ නැති හැටියක්... "

හූල්ලමින් උන් මිත්තණිය ඔසරි පොට ගෙන දෙනතට ඉනුව කඳුළු කැට පිසදාමින්ම යළිත් මෙතෙක් වේලා තෝරමින් සිටි පලා මිටිය තෝරන්නට වූයේ සන්තාපයෙනි. මේ සියල්ලක්ම නෑසෙන පරිදි උන්නද මුළුතැන්ගේ පඩිය පාමුලම අසුන්ගත් රූහිගේ සවනතට ඒ සියල්ලක්ම හොඳින්ම ග්‍රහණය වූවාය. එහෙත් ඈ නිහඬවම කල් ගෙව්වා මිසක වදනක් හෝ නොදෙඩුවාය. මෙතෙක් දිනක් ඔහුගෙ දුරස් බව හමුවේ ගෙවූ ජීවිතය කටුක නීරස එකක් බවට පමණක්ම දැනෙන්නට වද්දී ඇය උන්නේ දිය පොදක් නොමැතිව කතරක අතරමං වූ මුව පොව්වකු මෙන් අසරණ හැඟීමක ගිලීය. එය වදනින් විස්තර කළ නොහැකි එකක් විය.

✥✥✥✥✥✥✥✥✥✥✥✥✥✥✥✥✥✥✥✥

දවස ගෙවී යන්නේම ඉබි ගමනින්ම බව ඇයට හිතුනේ වරක් දෙවරක් නම් නොව. උදෑසන සිටම මේ වනතුරුද බිත්ති ඔරලෝසුව මතට තම දෙනෙත් ගෙන ගිය වාර ගණන ඇයටද අමතකය. එහෙත් දෑස් වලට දැනෙන විඩාබර බව නොතකාම ඈ උන්නේ ඔහු එනතුරු පෙරමන් බලමිනි. සිතටත් හොරා ඔහුව අයදින වාර ගණන දන්නේ ඇයම පමණි. ඔහුගේ රුව දැකුමට පෙරුම් පුරන වාර ගණන දන්නේද ඇයමය. එහෙත් ඒ පිරිමි ආත්මය තමන් නොසලකා හරින වාරයක් වාරයක් පාසාම ලයම ගිනි ගනිද්දී නෙතගින් කඳුළු ගලා නොගිය ද ඇතුලාන්තයෙන්ම දැවෙන තැවෙන තරම දන්නේද තමාමය. ඉදින් ඒ වේදනාවන් බිඳක් හෝ පිටතින් බලා සිටින්නන්ට ගලපා ගත නොහැක. මන්ද එය දන්නේ විඳවන තැනැත්තාම පමණි. ඇගේ විඩාබර දෙනෙතට සැනසීමක් ලැබුණේ ඉදිරිපස මිදුලෙහි නතර වුණු රථ පෙළෙහි හඬ නිසාවෙනි. ඒ වනවිටද දහවල තුන පසු වී මිනිත්තු 15ක් ද ගතව ගොසිනි. සිත කෙතරම් ඇලුම් කල ද ඔහුවම සොයන දෙනෙතට තරවටු කරමින් ඈ සයනයෙහි අසුන් ගත්තේ මඳ වෙලාවකින් පසු ඔහුගේ රුව දැකුමට යන බව සිතමිනි.

මේ අතරේම රථයෙන් බැසගත් දේහධාරී අමාත්‍යවරයා නිවස තුළට ඇතුල් වූයේ දවස පුරාම දැවි දැවී තිබුණු සිතට මද සහනයක් ලැබෙද්දිනි. ඇගේ මුව දැකුමට මග බලා සිටි තරම දන්නේ ඔහුමය. උදෑසන ඇගේ කුටිය වෙත ගිය මොහොතේ ද ඈ උන්නේ තද නින්දේය. ඉදින් මේ දින කිහිපය පුරාම උදෑසනම ඈ නින්දේ සිටියදීම ඔහු ඒ මුව කමල සිත් සේ විඳ ගත්තේ ඇයටත් හොරාය. නමුදු ඒ බව ඈ නොදන්නිය. එපමණක් නොව රාත්‍රී කාලය පුරාද දේහධාරී පෙම්වතා කල් ගෙව්වේ තම සිතැත්තිය අසලමය. සැම දිනකම රාත්‍රියේ දොළහේ කණිසම පසු වී මිනිත්තු 20ක් පමණ ගත වූ තැන තරුණ අමාත්‍යවරයා අඳුර මැදින්ම ඔහුගේත් ඇයගේත් කුටිය වෙත පියමං කළේම ඇගේ සුසුමක ස්පර්ශයක් හෝ නොලැබ නින්ද ළඟා නොවීම නිසාම පමණක් නොව ඒ ලය පුරාම ඈ නමින් උපන් අසීමිත ප්‍රේමය හේතුවෙනි. රාත්‍රියේදී ඈ අසලම කල්ගෙවන දේහධාරී යෞවනයා යළිත් ඈ අසලින් පාන්දර යාමේ ඉවත්ව යන්නේ ඔහු පැමිණි වගකට සලකුණක් හෝ ඉතිරි නොකරමය. ඉදින් මේ කිසිත් ඈ නොදන්නීය.

" කෝ දෙයියනේ මේ කෙල්ල.. උඹට අඩු ගානේ මගේ වාහනේ සද්දෙටවත් ටිකක් පහළට එන්න තිබුණා නේද මැණික.. මං කොච්චර මග බලන් හිටියද ඔය මූණ දකින්න.. අනේ මන්ද බං.. මට හරි මහන්සි බෝනික්කි.. ඒත් ඉවසනවා උඹ ඕන නිසා.. උඹත් එක්ක කලින් වගේම ලස්සනට ජීවත් වෙන්න ආස නිසා... අමාරුවෙන් වුණත් කේස් එක ආයේ ඕපන් කරලා මේ හැමදේම හොයන්න ගත්තෙත් ඒකමයි.. මට දැනෙනවා සේරම දේවල් වල කෙළවරක් දකින්න ඉක්මනටම පුළුවන් වෙයි කියලා. අන්න එදාට මට උඹව ළඟට ලං කරගෙන ඔය උකුලට ඔලුව තියාන නිදහසේ හුස්ම ගන්න තිබුනොත් ඇති මයෙ අම්මා...."

කල්පනාව අතරතුරම ඇගේ රුව අපේක්ෂාවෙන් ඔහු, ඇගේත් ඔහුගේත් කුටිය වෙත පියමං කලේ ඈ සයනයට වී පොතක් කියවමින් සිටින විටදිය. ඉදින් ඇගේ රුව දැකුම ඔහුගේ හදෙහි මෙතෙක් පෙළෙමින් තිබුණු කාන්සිය මකා දැමීමට සමත් වුණි. ඇයටද ඔහුගේ පැමිණීම එලෙසින්ම දැනෙන්නට වුවද ඈ ඒ බවක් පිටතට නොපෙන්වා සිටීමට තරම් දක්ෂ වූවාය. නමුදු විටින් විට ඔහුගේ පසුපස තම දෙඇස් දිව යන්නට තැත් කරද්දී ඈ උන්නේ තම සිතටම දොස් පවරමිනි.

මේ අතර නිහඬවම නාන කුටිය වෙත දේහධාරියා ඇදෙන්නට වූයේ සීන් සිනාවක් මුව කොනක ඈඳාගෙනය. එය අසරණකමත් වේදනාවත් කැටි වූ හැඟුමක් බව කිවහොත් නිවැරදිය.

" දෙයියනේ ඒ මූණ පුරාම රැවුල වැවිලා.. වෙනද වගේ නෑ මූණම මැලවිලා ගිහිල්ලා.. ඒත් ඇයි එහෙම.. හැමෝම කියනවා වගේ ඔයා වැරදි නැද්ද දේව්.. දෙයියනේ ඔයා එහෙම වැරදි නැත්තන්.. මං ඔයාව මෙහෙම රිද්දපු එක කොයිතරම් දැනෙනවා ඇතිද. ඒත්... ඒත් මේ දේවල් ඇත්තද බොරුද කියල හිතාගන්න බැරි තරම්ම මං අසරණයි දෙයියනේ... මං මොනවද මේකට කරන්නේ.. හ්ම්ම්..."

ඈ උන්නේ ලතැවෙමිනි. කුටියේ ජනේලය අසලට පා නැගූ යුවතිය ඉන් එපිට හිස් අහස දෙස බලාන උන්නේ ගැඹුරු කල්පනාවකය. එය කෙතරම්ද කියතොත් නාන කුටියේ සිට පැමිණි රොයේන් ඇඳුමක් ගත දවටාගෙන පහළ මහල වෙත ඇදෙනවා හෝ ඇය නොදනී. එකකට එකක් පෙර සිටම මේ දක්වා සිදුවුණු සිද්ධි දාමයන් ගළපමින් ඈ උන්නේ හිතත් සමඟ තර්ක විතර්ක කරමින්ය.

මේ අතර රොයේන් මේස ලාච්චුව තුළ තිබුණු කුඩා ලියුම් කවරයක් ගෙන එයට පන්දහසේ මුදල් නෝට්ටු කිහිපයක්ම දමා ඒ කවරයද අතැතිව පහත මහල කරා ඇදෙන්නට වූවේය. ඒත් සමගම ඔහුගේ සවන් වැකෙන්නට වූයේ මිත්තණියගේ හඬය.

" පුතේ.. තේ එකක් බීලම ඉමු දරුවෝ.. "

" හ්ම්ම්.. ඒකනං හොඳයි තමා ආච්චි අම්මේ... "

තමා අසලට පැමිණි මිත්තණියගේ අතින් තේ කොප්පය තම අතට ගනිමින් සෝපාවේ අසුන්ගත් දේහධාරියා එය තොල ගන්නට වූයේ දුරකථන ඇමතුමක් අතරතුරේමය. මිනිත්තු පහකට පමණ පසු ඔහු නැවතත් සෝපාවෙන් නැගිට ප්‍රධාන දොරටුවෙන් පිටතට පැමිණියේ ආරක්ෂකයින් වෙනුවෙන්ම ඉදිකර තිබුණු නිවස දෙසට පියමනිනා අදහසිනි. දේහධාරියා පෙර කිසි දිනෙක මෙලෙස ඔවුන්ගේ නිවස වෙත ගොස් නොමැත. එහෙත් අද දින ඔහුට එහි යාමට සිත් වුණි. එයට ප්‍රධානම හේතුව වූයේ දිලංකගේ බාල සහෝදරයා විශ්ව විද්‍යාල වරම් හිමි කරගත් බව දැනගැනීමට ලැබීමය. ඒ සුභ පුවත අසත්ම ඒ මොහොතේම ඔහුගේ බාල සොහොයුරා වෙනුවෙන් මුදල් උපකාරයක් කරන්නට රොයේන්ට අදහස් විය. ඉදින් එහි ප්‍රතිඵලයක් ලෙසට දේහධාරියා නිවසට පැමිණි පසු දිය නාගෙන නැවතත් මෙහි පැමිණියේ මුදල් නෝට්ටු කිහිපයක් දැමූ ලියුම් කවරයක්ද අතැතිවය.

" දිලා.. දිලා.. මුං කොහෙද මන්දා. එළියෙද..? අනේ මන්දා.. ම්ම්... ආ, ඔය ඇහෙන්නෙ බාත්රූම් එකේ වතුර සද්දේ. නානවා වගේ..."

එලෙස සිතමින්ම දේහධාරියා දිලාටත් ශාන්ටත් හිමි කුටිය තුළ එහා මෙහා ඇස් ගෙන යන්නට වූවේය.. මඳ වේලාවක් සිටගෙනම සිටි තරුණ අමාත්‍යවරයා කුටියේ තිබුණු ඇඳන් දෙකෙන් එක් ඇඳක අසුන් ගන්නට වූයේ දිලංකගේ පැමිණීම අපේක්ෂාවෙනි. එහෙත් ඔහු පැමිණීම තවත් ප්‍රමාද වන හැඩක් ඔහුට දැනෙන්නට වුණි. එහෙයින් දේහධාරියා සයනයෙන් නැගිට සූදානම් වූයේ පිටව යාමටය. ඒ මොහොතේම සයනය මත තිබුණු දිලංක හැඳ සිට ගලවා දමා තිබූ කලිසම බිම වැටෙද්දිම ඊට යටින් තිබුණු ඔහුගේ මුදල් පසුම්බිය ද බිම වැටෙන්නට විය. ඒත් සමගම එහි ඇතුළත තිබුණු මුදල්, රියදුරු බලපත්‍ර ආදී සියල්ලක්මද විසිරෙන්නට විය. පිටව යාමට සැරසුණු දේහධාරියා තම අත වැදී බිම වැටුණු කලිසම සයනය මතින් තබා පහතට නැඹුරු වී මුදල් පසුම්බියෙහි තිබුණු සියල්ලක්ම යළිත් ඇහැදින්නට පටන් ගත්තේය. ගත වූයේ සුළු මොහොතකි. මුදල් පසුම්බියෙන් බිම වැටී විසිර ගිය සුන්බුන් අතර තිබී හමුවුණු යමක් ඇස ගැටෙත්ම දේහධාරියා උන්නේ තමාගේම දෑස් අදහා ගත නොහැකිවය. තම දෑස් අදහාගත නොහැකිව ඔහු යළිත් වරක් ඒ දෙස හෙළන්නට වූයේ විමසිලිමත් බැල්මකි. මෙය මිත්‍යාවක් නොවන බවත් එය සත්‍යම සිදුවීමක් බවත් ඔහුට මනාව පසක් විය. අදහා ගත නොහැකි සිතුවිලි සමුදායක් හිස වටා භ්‍රමණය වද්දී ඔහු උන්නේ කිසිත් හරි හැටි තෝරා බේරාගත නොහැකිවය.

මේ මොහොතේම නාන කුටියේ සිට ද්වාරය විවර කරගෙන තම කුටිය වෙත පිවිසි දිලංක උන්නේ ද තෘෂ්ණිම්භූතවය. එයට හේතුව තම ප්‍රධානියා තමාගේ කුටිය වෙත මෙලෙස පැමිණීමම පමණක් නොව. ඔහුගේ අතෙහි ඇති තමාගේ රාජකාරී අයදුම්පතය. දිලාගේ පැමිණීම ඉවෙන් මෙන්ම දැනුණු දේහධාරියා තම හිස ඔසවා එදෙසට යොමු කළේ විමසිලිමත් බැල්මකි. ඒ බැල්මෙහි අරුත දිලංකට හඳුනාගත නොහැකි විය. එය වේදනාවක්ද පසුතැවීමක් ද නැතිනම් අසරණ බවක්ද දන්නේ දේහධාරියාගේ හදවතම පමණි.

" ඇයි ඔෆිසර් මේ බවක් මට කලින් නොකිව්වේ.... "

" ස....සර්... මේ... සර්.. සොරි සර්... i am sorry... "

" ඒකට කමක් නෑ ඔෆිසර් දිලංක, ඒක ඔෆිසර්ගේ ඩියුටි එකනේ... "

රොයේන්ගේ අත රැඳි දිලංකට හිමි පසුම්බියේ තිබී බිම විසිර ගිය රාජකාරී අයදුම්පතෙහි සඳහන්ව තිබුණේ අන් කිසිවක් නොව. එහි සටහන්ව තිබුණේ CID officer දිලංක රාකේත් මාරසිංහ ලෙසය. ඉදින් ඔහු සාමාන්‍ය ආරක්ෂකයෙකු පමණක්ම නොවිණි. ඔහු රොයේන් වෙත පැමිණීමේ කුමක් හෝ යටි අරමුණක් තිබිය යුතුමය. එය දන්නේද දිලංකම පමණි.

" සර්.. අනේ ප්ලීස් සර්, මාව වරදවා වටහා ගන්න නම් එපා. ඒත් මේක මගේ ජොබ් එකනේ සර්.. "

ගත රැඳි තුවායේ ගැටය මත එක් අතක් රඳවාගෙන අනෙක් අත්ලෙන් නළලත පොඩි කරමින් දිලංක වදන් ගළපන්නට වූවේම පසුතැවීම මුසු වූ හඬකිණි. නමුදු තරුණ අමාත්‍යවරයා එයට පා කළේ සැහැල්ලු සිනහවකි.

" ඒක ඔෆිසර්ලාගෙ ජොබ් එක. ඒක මට තේරුම් ගන්න පුළුවන්. ඔෆිසර්ලා මෙහෙට එන්න හේතුවකුත් තියෙන්න ඇතිනේ. "

" ඔෆිසර්ලා කිව්වේ.. මේහ්..."

දිලංක වදන් ගැළපුවේම විමතියෙනි. එසේ නම් ඔහු සියල්ලක් පිළිබඳ දැනුවත් වී ඇති හැඩය. ඉදින් තවදුරටත් ඔහුගෙන් සැඟවීමට කිසිවක් නොමැත.

" ඔව්, මං දන්නවා ශාන් කියන්නෙත් සී. අයි. ඩී ඔෆිසර් කෙනෙක් කියලා. මොකද මං දැක්කේ දිලංකගේ අයි ඩී එක විතරක් නෙවෙයි. මෙතනම ශාන්ගේ අයිඩී එකත් තියෙනවා. "

" හ්ම්ම්ම්... "

සුසුමක් මුදාහල දිලංක යළිත් වදන් අමුණන්නට පටන් ගත්තේ ඒ මොහොතේම කුටිය වෙත ශාන් ද ඇතුල් වන විටය.