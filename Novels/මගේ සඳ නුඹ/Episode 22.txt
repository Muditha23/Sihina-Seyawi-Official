සිනාසීගෙනම ඈ කියවන්නට වූයේ ඔහු දෙතොල් අතර සිනහවක් ඇඳගෙන ඈ දෙසට වශීකෘත බැල්මක් හෙලන අතරේය. ඇය උන්නේද ඔහුගේ මුව දෙසටම දෑස් අල්වාගෙන බැවින් කිසිවෙකුටවත් ඇයගේ දෑස් අඳ බව නම් කිව නොහැක. අඩුම තරමින් ඒ බව අනුමාන කළ හෝ නොහැක. ඔහුද ඇය දෙස ප්‍රේමණීය බැල්මක් හෙළමින් සිටි බැවින් මොවුන් දෙදෙනා දෙස බලනා අයෙකුට කිසිදු අඩුවක් පාඩුවක් නොපෙනෙන්නට විය. ඉදින් ඔවුන් සුන්දර ප්‍රේමණීයන් යුවළක් මෙනි . මේ අපූරු දර්ශනය දැනටමත් බොහෝ දෙනකුගේ දෑස් බැල්මන් වලට හසු වී හමාරය.

" දේව්.. දන්නවද දෙයක්... "

" ම්ම්... මොකක්ද සුදු අම්මි... "

ඇයත් සමග ඇගේ සිනිඳු අතක් තම හැඩි දැඩි විසල් අතක පටලවා ගනිමින් වෙරළ තීරය මතින් පිය මනින අතරේම ඔහු ඇය මතට නෙත් ගෙන යමින් විමසන්නට වූවේ මහත් උනන්දුවකිනි. ඇගේ මුවින් පිටවන දඟකාර වදන් ඒ කටකාරකම්වලට ඔහු බෙහෙවින් ඇලුම් කරන්නට පටන් ගෙනය. ඉදින් ඇගේ මුවින් පිටවන වදනක් පාසා ඔහුගේ සිත නිවීමට සමත් වුණි.

" මට හරිම සැහැල්ලුවක් දැනෙනවා. සාමාන්‍යයෙන් ඇමති කෙනෙක් කිව්වම ටිකක් අපිට හිතෙන්නෙම රාජකාරී වලට විතරක්ම කොටු වෙච්ච හැම වෙලාවෙම එහෙට මෙහෙට යන, කිසිම විවේකයක් නැති කෙනෙක්වනේ. ඒකත්, රෞද්‍ර අවිවේකී දරදඬු මනුස්සයෙක්ව නේ...


" හ්ම්.. ඉතින්.... "

ඔහු ඇයට හූ මිටි තැබුවේ ඇගේ අදහස දැනගැනීමට මහත් ඕනෑකමින්ය. ඈ තමා පිළිබඳව ද සිතා සිටින අයුරු ඇගේ මුවින්ම අසා දැන ගැනීමට ඔහුගේ හද පොරකමින් සිටියේය.

" ඒත්.. ඒත් ඇත්තටම ඔයා ඒ හැමෝටම වඩා වෙනස්. කොච්චර වැඩ රාජකාරි මැද වුනත් ඔයා මං ගැන හොයන විදිහ.. ඔයා මගෙත් එක්කම ඉන්න විදිහ.. ඒක මගේ හිතට ලොකු හයියක් වගේම සැනසීමක්. අනික තමයි ඒ හැම වැඩක්ම ගානට බැලන්ස් කරගෙන ඔයා පවුලේ අය වෙනුවෙන් මෙහෙම වෙලාව වෙන් කරද්දී ඒ ගැන මට හරිම ආඩම්බරයි මහත්තයෝ.. ඔයා ඇත්තටම ලොකු ආදර්ශයක් මේ තරුණ ප්‍රජාවටම. ඉතින් ඔයාගේ වයිෆ් වෙන්න ලැබිච්ච එකම මට හරි ආඩම්බරයක්. මං ඒ ගැන හුඟක් ආඩම්බර වෙනවා දේව්... "

ඇගේ මුවින් පිටවුණු ඒ වදන් සමගම ඉදිරියට තබමින් සිටි පියවර එලෙසම නවතා ඈ වත දෙසට නෙතු අල්වාගෙන සිටි ඔහුගේ මුවද ගොළුව ගියේය. ඔහුගේ ගමන බාල වූවත් සමඟම ඈ මොහොතකින් ඔහුට ආමන්ත්‍රණය කරන්නට වූවාය.

" දේව්.. දේව්... "

ඈ ඔහුට කතා කලත් ඔහුගේ මනස නම් ඈ වත දෙස බලානම බොහෝ දුර ගොස් හැඩය. එනිසාම ඇය නැවතත් ඔහුට ආමන්ත්‍රණය කරන්නට හැදුවා පමණි. ඇයට දැනෙන්නට වූයේ ඔහු තමා ඉදිරියට පැමිණි බවකි. ගත වූයේ තත්පර කිහිපයකි. ඈ ඉදිරියට පැමිණි දේහධාරියා ඇගේ උරහිස් මත තම දෑත තබමින් ඈ වත මතට නැඹුරුව ඒ නළලත දෑස් පියාගෙනම සිපුමක් තැවරුවේ ඇගේ ද දෑස් ඒ පහසට ඉබේම පියවී යන විටදිය.

රන්වන් පාටින් හිරු බැස යන වෙලාවේ වෙරළ තීරයේ එකිනෙකාට ලන්ව වුන් මේ පෙම්වතුන්ගෙ ආදරණීය දසුන ප්‍රේමණීය හදවත් වලට තව තවත් ආශිර්වාදයක් විය. මේ දසුන බොහෝ දෙනෙකුගේ නෙත ගැටුණහ. ඒ අතර වෙරළ තීරයට එපිටින් ප්‍රධාන මාර්ගයේ පසෙක නවතා තිබූ කළු පැහැති මෝටර් රථයක් තුළ කළු පැහැතිම ඇඳුමින් සැරසී උන් තැනැත්තාගේ අත මිට මෙලවී ගියේ ඉබේටමය. ඔහුගේ මුවෙහි වූයේ ප්‍රකෝපකාරී ස්වරූපයකි. මඳ වෙලාවකින් ඒ දෙසම දත් මිටි කමින් බලා සිටි තැනැත්තා නැවතත් මුව කොනකට ආරූඪ කරගන්නට වූයේ සමච්චල් සහගත වියරු සිනහවකි. හිස ඉහළට පහළට කරමින් තමාටම යමක් ඉඟිකර ගත් ඒ ගුප්ත මිනිසා මිනිත්තු කිහිපයකට පසුව යළිත් තම රථය පණ ගන්වාගෙන ඒ අසලින් පිටත් වූයේ තම හිතෙන්ම පිඹුරුපත් සකස් කරමිනි. ඔහු මිනිත්තු කිහිපයකට පසුව පිටව යන තෙක්ම ද ආරක්ෂකයන්ගේ හෝ දෑස් බැල්මට හසු නොවීම වාසනාවක්ද එසේත් නැතිනම් අවාසනාවක් ද සිතා ගැන්මට නොහැක. කෙසේ වෙතත් දෛවය අපූරුම සෙල්ලමකට අර අඳින බව නම් දැන් දැන් හොඳින්ම පැහැදිලිය.

" මට මාර සතුටුයි මැණික.. මගේ බෝනික්කිගේ කටින් මගේම ගැන මෙහෙම වර්ණනා කරද්දී හිතට දැනෙන්නේ මාරම හැඟීමක්.. මාව මගේ කෙල්ලට එච්චරම වටිනවා කියලා හිතෙද්දී දැනෙන සතුට වචන වලට පෙරලන්න බෑ. මට කතා කරගන්නත් වචන එන්නෙ නැති ත..රම්... "

දේහධාරියාගේ මුවින් පිටවුණු වදන් අවසන් වූයේ ඒ හඬ බිඳී යමිනි. ඒත් සමගම ඇය ඉන් මදක් කලබල විය. ඒ නිසාම ඒ නොපෙනෙන දෑස් ඒ මේ අත කරකමින්ම තම දෑත් කෙමෙන් කෙමෙන් ගෙනැවිත් ඔහුගේ කම්මුල් මත තබමින් ඒ දෑත් හෙමි හෙමින් ගෙන ගියේ ඇයට දැනෙන්නට වූ දෑ සත්‍යයක්ම දැයි කියා දැනගැනීමටය. ඉදින් ඈ සිතූ දෑ සත්‍යයක්ම බව පසක් වූයේ ඈ දෑඟිලි තුඩු මතට දැනෙන්න වූ තෙත් ගතිය නිසාවෙනි. එහෙත් ඒ තෙත් ගතියට බර වූයේ ඇගේ හද මඩලය. ඉදින් මේ තෙත් වූ දෙනෙත් වලින් කියවෙන්නේම ඈ නමින් ඒ පිරිමි පපුවෙහි ඈ නමට ඇති ප්‍රේමය නොවේද. හෙමි හෙමින් දෑඟිලි වලින් ඒ කඳුළු බිඳු පිස ඈ සෙමින් පාදවල දෑගිලි මතින් ඉස්සී ඒ මුව මත දෙතොල් තැවරුවේ දෙතොල් වලින් පමණක් නොව දෑස් නොපෙනුනද ඇගේ මුවින් ගිලිහුණු ඒ වදන්වලින් ද ඔහුව සනසාලමිනි.

" ප්ලීස් මහත්තයෝ.. අනේ දැන් මේ ඇති.. මේ ඉන්නේ අර පිට මිනිස්සු ඉස්සරහ යකෙක් වගේ පොළොවත් එක්කම දෙදරන්න කෑ ගහන ඒ නපුරාමද ම්ම්... මේ ඉන්නෙ මේ මුළු රටක්ම දන්න අඳුනන ක්‍රීඩා ඇමතිද ම්ම්... මට නම් හිතා ගන්නත් බැහැ... "

ඇගේ දෙතොල් මතින් දැනෙන්නා වූ සිසිලසට මෙන්ම ඒ වදන් වලින් දැනෙන නිවීමට දේහධාරියාගේ පියවී තිබුණු දෑස් එක්වරම විවර වූයේ ඇගේ මුවින් නැගුණු ඒ අපූරු පැනයත් සමඟිනි. මුව කොණකට ගොඩ වැදුණු ලස්සන සිනහව සමගින් ඔහු, පාදවල ඇඟිලි තුඩු මතින් එසවී තම මුව වෙත ලන්ව සිටි ඈව ඒ ඉරියව්වෙන්ම ඒ මොහොතේම එලෙසින්ම ඉහළට ඔසවාගන්නට වූයේ ඇගේ දෙපා පොළව මතින් මදක් ඉහළට එසවෙද්දිනි.

" ඇහුනද මැණික.. ඇමති කෙනෙක් උනාට මමත් මනුස්සයෙක් බං.. මටත් කියලා හැඟීම් දැනීම් තියෙනවා... ඇරත් කොච්චර පිටට කොහොම නපුරෙක් උනත් කොච්චර රළු මනුස්සයෙක් උනත් තමන්ගේ හිතට දැනිච්ච එකී ඉස්සරහා හරියට මුදු මොලොක් වෙනවා බං... කිසිම කෙනෙකුට හිතාගන්නවත් බැරි විදිහට. පිටින් බලන හැමෝටම ඒක පුදුමයක් වගේ තමයි පේන්නේ.. ඒත් ඇත්තටම ඒකට හේතුව නම් ආදරේම තමයි.. තමන්ගේ හදවතට දැනුන ආදරය ඉස්සරහා යකෙක් උනත් මෙල්ල වෙනවා මැණික.. ඉතින් මේ රොයේන්ගේ පපුව ගැස්සුනේ උඹ ගාවදි.. ඒකයි මං මේ තරම්ම උඹ ගාව නිවිච්ච චරිතයක් වෙලා තියෙන්නේ.. දැන් තේරෙනවද මේ පිස්සු කෙල්ලට.. ම්ම්ම්... "

" හ්ම්ම්... ඕහ්... ඔය වැටෙයි පිස්සු ඇමතියෝ! අපි දෙන්නම වැටෙයි හොඳේ... "

" අනේ මේ ගේම්බියේ.. මේ ඇඟත් එක්ක තමුසෙව මට උස්සගන්න බැරි නම් වැඩක් නෑනේ ඕයි.. පිස්සු කෙල්ල.. හරි ලොකු මනුස්සයානෙ මේහ්.. පුළුන් රොදක් වගේ. මේ පේන්නේ නැද්ද තනි අතකින් ඉස්සුව හැකි... "

" මේහ්.. ඒක නෙවෙයි. අපි යමුද මැණික දැන්..? යන ගමන් ඩිනර් එකත් අරන් යමු ඕනේ නම්.. "

අවටින් වැටීගෙන එන අන්දකාරය මැදින්ම ඔහු ඈව වැළඳගෙනම තම රථය අසලට පැමිණියේ ආරක්ෂකයන් පිරිසද ගමනට සූදානම් වෙද්දිය. මෙපමණ වෙලාවක් ඔවුන්ද රොයේන් හා ඔහුගේ බිරිඳ දෙසට දෑස් අල්වා බලා සිටියේ ඒ ප්‍රේමයට කිසිවෙකුගේත් ඇස් වහක් නොවැදේවායි සිතමිනි. ඒ තරම්ම එදෙස බලා සිටියවුන්ට ලෝභ සිතෙනවා නොඅනුමානය.

" සර්.. ආයේ කොහෙවත් යනවද සර්... "

සුපුරුදු ලෙසටම දිලංක අදත් එම පැනය තම ප්‍රධානියා වෙත යොමු කළේ ආකර්ෂණීය සිනාවක් වත පුරා ඇඳගෙනය. රොයේන්ද ඔහු වෙත යළිත් පිළිතුරු දෙනු ලැබුවේ සුහදශීලී අයුරිනි.

" මේ භානු.. උඹලටත් බඩගිනි ඇති නේද බං... "

" අනේ.. එහෙමමත් නෑ සර්... "

" අනේ නිකං බොරුව නොදා හිටහං බං.. කෝ ඔහොම්මම නුගාර එකට හරවහන්කො දිලා.. හැමදාම එළියට එවෙන්නෙත් නෑනේ බං.. ඉතින් එහෙම එකේ මෙහෙම එන දවසටවත් වෙනසක් තියෙන්නත් එපැයි. උඹලටත් හැමදාම එකම විදිහට ජොබ් එක කරලත් එපා වෙලානෙ ඇත්තේ.. "

බානුක පමණක් නොව දිලංකට ද ඇසෙන පරිදි රොයේන් එසේ පවසද්දී රූහි නම් උන්නේ මේ අපූරු යෞවනයා මේ සා පිවිතුරු හදක් ඇති අපූරු තැනැත්තා තමාගේම වීම පිළිබඳව නොනිමි ප්‍රීතියෙනි. ඒ හැඟීම පෙරදැරි කරගෙනම ඈ තමාව තුරුලු කරගෙන සිටි ඔහුගේ පපුව මත සිපුමක් තැවරුවේ ෂර්ටයේ ඉහළ විවරව තිබුණු බොත්තම් දෙක තුළින් ඇගේ සීතල තොල්පෙති වලින් දැනුණු පහසට ඔහුගේ දෑස් දිදුලද්දිනි.

" මොකෝ ම්ම්ම්.... "

වාහනේ ඉදිරිපස සිටි තම මිතුරන් හා සමාන ආරක්ෂකයින් දෙදෙනාට නෑසෙන පරිදෙදෙන් ඔහු තම බිරිඳගේ සවන අසලට ලංව එසේ විමසන්නට වූවේය. ඉදින් ඒ හා සමානවම සිහින් හඬකින් ඇගේ මුවින්ද ඊට පිළිවදන් ලැබුණේ ඔහු නිහතමානී හැඟීමකින් ඈ වත දෙස බලා සිටින විටදීය.

" මට ආඩම්බරයි.. මගේ හස්බන් මේ විදිහට හිතන එක ගැන හැම කෙනෙක් ගැනම. මං හරිම වාසනාවන්තයි ඔයාව ලැබෙන්න තරම්... "

ඉදින් ඇගෙන් විටින් විට ලැබෙන මේ අගය කිරීම් නිසාම ඔහුගේ හදවත ප්‍රීතියෙන් පිරී යන්නට විය. ඒ වදන් ඒ ප්‍රශංසා ඔහුගේ ගමනට ඔහුගේ දිවියට තව තවත් ශක්තියක් ලෙස ඔහුට හැඟෙන්නට වුණි. ඒ හැඟීමෙන්ම ඔහු ඉදිරි අසුන්වල සිටි ආරක්ෂකයින්ගේ අවධානය ඇත්තේ කොහෙදැයි විමසා බලා ඔවුන්ගේ දෑස් ප්‍රධාන මාවත වෙතට පමණක් ඇති බව පසක් කර ගන්නට වූවේය. ඉන් පසුව ඈ නමින් පිරී ඇති විසල් ප්‍රේමයේ නාමයෙන් දේහධාරියා ඇගේ තොල්පෙති මතට පහත්ව මිනිත්තුවක් පමණ ඒ මත දෑස් පියානම අතරමන් වූයේ ඇගේ හිසකේ මත දෑගිලි එහෙ මෙහෙ ගෙන යමිනි. ඈ මතින් දෙතොල් මුදාගත් ඔහු ඈ සවන් අද්දරට ලං වූයේ ඈ දෑස් පියාගෙනම ඉන්නා විටදිය.

" ආදරෙයි සුදු අම්මී.... "

මඳ වේලාවකින් අනතුරුව ඔහු ඈත් සමගම රථයෙන් බැස ආරක්ෂකයින්ද කැටුව ප්‍රධාන පෙළේ හෝටලයක් වූ හොටෙල් නූගාර වෙත පැමිණියේ රාත්‍රී ආහාරය ද ගෙන යාමේ අරමුණ ඇතිවය.

" සර්.. මේ, සර්ල යන්න.. අපි ඉන්නම්.. "

" අනේ මේ කවිදු... මොකුත් නාහා වරෙන් යන්න.. උඹලගෙත් හරි ලොකුකම නේහ්... "

" අනේ.. එහෙම නෙවෙයි සර්.. සර්ලාටත් වදේනෙ. ඇරත් වාහන මෙහෙම දාලා එන එක සේෆ් නෑ නේ... "

" අපිට මොන වදයක්ද බං, පිස්සුද.. මොකද, අපි දෙන්නා උඹලව උස්සගෙන ඉන්නවද, නෑනේ. කෑම කන්නනෙ යමු කියන්නේ. එක පාරම යන්න බැරි හින්දා තුන්දෙනෙක් වාහන ළඟ ඉඳලා ඉතුරු තුන්දෙනා ඉස්සෙල්ලා කාලා වරෙල්ලා... ඊට පස්සේ අනිත් තුන්දෙනාට කන්න පුළුවන්නේ... "

" එහෙම හොඳයිද මන්දා... "

දිලංක එලෙස අදි මදි කරන්නට වූයේ එය හරි මදි යැයි සිතූ නිසාමය. නමුදු ඔවුන් ද තම හාම්පුතුගේ හොඳ හිත පිළිබඳව හොඳින්ම දැන සිටියහ.

" මේහ්.. පරක්කු වෙනවා.. ගෑනු ළමයි වගේ ඇඹරි ඇඹරි ඉන්නෙ නැතුව යමල්ලකෝ.. සුදු අම්මිටත් බඩගිනි ඇති.. "

කෙසේ හෝ රොයේන්ගේ පෙරැත්ත මත දිලංක සහ භානු, කවිඳු හා ශාන් ඇතුළු ආරක්ෂකයින් සය දෙනාද ආහාර ගත්තේ දේහධාරිය හා ඔහුගේ බිරිඳ රාත්‍රී ආහාරය ගත් අවන්හලින්මය. මිනිත්තු 40 කට පමණ පසු ආරක්ෂකයින් පිරිවරාගෙනම රථය තුළට ඇතුළු වූ දේහදාරියා හා ඔහුගේ බිරිඳ වුන් රථය අනෙක් රථ දෙකට මැදිව ගමන් ගන්නට වූයේ මදක් වේගයෙන්ය. ඉන් පිටවූ මොහොතේ සිට දිලා හා බානු සමඟ රොයේන් අතර වූයේ සුහද සංවාදයකි. සංවාදය ඉදිරියට ගලාගෙන ගියේ රූහි නම් තම සැමියාගේ පපුතුරට බරව සැනසීමේ දෑස් පියාගෙන සිටිද්දිය. ඔවුන්ගේ කතාබහට සවන් යොමාගෙනම ඔහුගේ උදරය හා පිට හරහා දෑත් බදාගෙන ඒ ලය මතට බරව උන් ඇගේ දෑස් පියවී යන්නට වූයේ ඇයටත් නොදැනීමය. ඇගේ නිහඬ බව නිසාම ඈ වත මතට නෙත් බර කළ ඔහු දුටුවේ නින්දට වැටී ඇති ඇගේ කිරි පැහැති මුව මඩලයි. සෙනෙහසින්ම ඇගේ හිසකේ මත අතැඟිලි තවරමින් ඔහු දිලංක අමතන්නට වූවේය.

" දිලා... "

" සර්.. ඇයි සර් මොකක් හරි ප්‍රශ්නයක්ද..."

ඔහු විමසන්නට වූයේ මහත් ඕනෑකමින්ය. ඔවුන් තම ප්‍රධානියා වෙත ඕනෑම මොහොතක තම සේවය සැපයීමට බලා සිටියහ. ඒ බැව් දේහධාරියාද ඉඳුරාම දන්නා කරුණකි. ඉදින් ඒ වදන් සමඟම ඔහුගේ මුව මතට සිනහවක් පැමිණියේ ඔහු මේ සුළු කාලයට වුවද තම සේවකයන් පිළිබඳව හොඳින්ම දැන සිටි නිසාවෙනි.

" අහ්.. නෑ නෑ බං.. මේ බෝනික්කට නින්ද ගිහින්. පව් මහන්සිත් ඇති. පොඩ්ඩක් පරිස්සමින් පාර බලන් යමු. නැත්තං සතෙක් හරි පාරට පැනලා බ්‍රේක් ගැහුවොත් කෙල්ලගෙ නින්දත් කැඩෙනවා... "

" හා හරි සර්.. මම පරිස්සමෙන් පාර බලාගෙන හිමිට යන්නම්.. සර් බය වෙන්නෙපා.. "

එලෙස මිනිත්තු හතලිහකට පමණ පසුව නැවත දුනුකේ බණ්ඩාර බංගලාවෙහි විසල් ද්වාරය ස්වයංක්‍රීය විවර වද්දී ඒ තුළින් ඇතුළු වූ වාහන පෙළ එහි නතර වූයේ සියල්ලට ප්‍රථම ආරක්ෂකයින් ඉන් බැසගනිද්දීය. අනතුරුව රොයේන්ද බානු විසින් රථයේ ද්වාරය විවර කර දුන් පසු පිටතට බැසගන්නට වූයේ තම ලයට බරව නින්දට වැටී උන් තම සිතැත්තිය තමාගේ දෑත් මතට ගෙන තුරුලු කර ගනිමිනි. අනතුරුව ඔහු ඇයව දෑත් මතම රඳවාගෙන ප්‍රධාන ද්වාරය තුළින් නිවසට ඇතුළු වූවේය.