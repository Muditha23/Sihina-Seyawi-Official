රූහිගේ හිස් මුදුනතට අතක් බර කරමින් නවීන් වදන් ගළපන්නට වූයේ රූහිගේ ඇස් නම් නිවස තුළ එබිකම් කරන විටය.

" අක්කි.. මේහ් මේවාහ්..!! "

නිවස තුළ වූ සැරසිලි දුටු රූහිගේ මුව විවර වූයේ ඒවා ඒතරම්ම අලංකාර වූත් සිත් ඇදගන්නා සුළු වූත් නිසාවෙනි. ඈව පිළිගැනීම උදෙසාම නිල් සහ සුදු පැහැති බැලුම් බෝල ආදිය ද උපයෝගී කරගෙන සරසා තිබුණු ආලින්දය දෙස ඇය තව තවත් විපරම් කරන්නට වූයේ අඩිය දෙක නිවස තුළට ඇතුළු වන අතරෙමය.

" මේ.. මේවා අපිම තමයි නංගි ඩෙකරේෂන් කරේ. ඔයා මේ විදිහට සනීප වෙලා ගෙදර ආව නිසා සතුටට.. අනේ කෙල්ල අපි මේ වෙලාවේ කරේ වරදක් නම් සමාවෙන්න. ඒත් අපිට හිතේ තියෙන සතුට පිට කරගන්න ඕන නිසයි මේ දේවල් ලෑස්ති කරේ..."

වර්ෂා මදක් පසුබෑමෙන් වුවද ඇය හමුවේ වදන් ගැලපුවේ ඇගෙන් අයහපත් ප්‍රතිචාරයක් බලාපොරොත්තුවෙන් වුවද සිදුවූයේ වෙනත් යමකි. එක්වරම වර්ෂා අසලට ලන් වූ රූහී ඇය වැළඳ ගත්තේ ලාවට දෙනෙත් අග කඳුළු බිඳුවක් එබිකම් කරද්දීය.

" තැන්ක්ස් අක්කේ.. තැන්ක්ස් අයියේ හැමෝටම.. අනේ මම මොකටද ඔයාලට දොස් කියන්නේ. මට තේරෙනවා ඔයාලගේ සතුට ගැන. ඉතින් මං ඒ ගැන වරදක් දකින්නේ නෑ.. ඇත්තටම මේ හැමදේම හුඟක් ලස්සනයි.. මං කැමතිම කලර්ස් වලින්මයි ඩෙකරේශන් කරලා තියෙන්නේ.. "

ඇගෙන් ලැබුණු යහපත් ප්‍රතිචාරය හමුවේ මිතුරන්ගේ මුහුණු එළිය වැටෙන්නට වූයේ මෙතෙක් වේලාවක් සිත් කොණක අරක් ගෙන තිබුණු බිය පලවා හරිමිනි. ඒත් සමගම මෙතෙක් වෙලා ඔවුන් සමඟ කතාබහේ නියැලී උන් නිල් ඇස් හිමිකාරිය ඉහළ මහල පුරාත් තම නෙතු ගෙනයන්නට වූයේ ඇගේ දෑස් කවරෙකුගේ හෝ රුවක් සොයමින් වෙහෙසෙන බව අනෙක් පිරිසගේ දෙනෙතටද පසක් වෙද්දීය. ඔවුන්ගේ මුව කොණක නම් වූයේ සැනසිලිදායක සිනාවකි.

" අක්කි මේ.. මේ, මම රූම් එකට ගිහින් එන්නද ටිකකට. ඔයාලා ඔහොමම වාඩිවෙලා ඉන්නවද එතකං... "

" අයියෝ හරි කෙල්ල... හිමීට වොෂ් එකකුත් දාගෙනම පහළට එන්නකො එහෙනම්...."

පිරිස අතරින් මිදී යුවතිය මෙතෙක් දිනක් දෑස් නොපෙනෙද්දී අඳුර මැදින් පා නැගූ තරප්පු පෙළ දිග ඉහළ මහල බලා පා නඟන්නට වූයේ පැරණි සිද්ධීන් සමුදායක්ම ඇගේ මතකය තුළ සැරිසරද්දීය. වෙනදා ඔහුගේ හෝ මිත්තණියගේ උදව්ව ඇතිව පා නැගූ කාමරයට අද දින ඈ පා තබන්නේ තනිවමය. ඇති අනෙක් වෙනස නම් මේ වන විට ඇගේ දෙඇස් වල පෙනීම නැවත ලැබීමය. වෙනදා ඔහුගේ උර බාහුවක වෙලී පියනැගූ කුටිය තුලට පුරුද්දට මෙන් ඇය අදත් පා තබන්නට වූවාය. දෑස් අඳ වුවද ඒ අවධියේදී ලැබුණු අත්දැකීම හමුවේ පුරුද්දට මෙන් ඈ තනිවම ඔවුන්ගේ රාත්‍රි නිදන කාමරය වෙත පැමිණියේ එහි හෝ ඇගේ දෑස් මෙතෙක් සෙවූ දෑ හමුවේදෝයී සිතමිනි. එහෙත් කුටිය තුළද ඈ පැතූ රුව නොමැතිකමින් ඒ මුව මදක් අඳුරින් බර වූවාය. දෑස් පියාගෙනම පෙර කාල වකවානුව තුළ ඈ මෙම කුටිය තුළ කල් ගෙවු අයුරු හා එක් එක් සොඳුරු මොහොතවල් ඇගේ මතකය යලි
යලිත් අලුත් කරන්නට විය.

ගතේ මහන්සියත් හිතේ කාන්සියත් සමගම රූහි තුවායද රැගෙන නාන කුටිය තුළට වූයේ ඒ වන විටද පහළ මහලේ පිරිස සාකච්ඡාවක එළඹ සිටිද්දීය.

" දේව්.. මචං... උඹ දැක්කද කෙල්ල උඹව හෙව්වා.."

" අඩෝ, ඔව් ඈ දේව්.. නවියා කියනවා වගේ සුදු නංගී ගේ දොරකඩට ආපු වෙලාවෙ ඉඳලා හැමතැනම ඇස් යව යව මොනවදෝ හෙව්වා..."

" වෙන මොනවත් නම් නෙවෙයි ඉතින් තනු අයියේ.. ඒ ඉතින් හෙව්වේ අපේ සර්ව තමයි.. කෙල්ල ඒ කටින් ආඩම්බරකමට වචනයක් අපිට නොදැම්මට ඒ ඇස් හරි ලස්සනට කතා කරනවා. පව්, මොනව උනත් ඒ හිතේ සර්ට ආදරේ නැතුවම නෙවෙයි.. ඒ දරුවට නැති උනේ අම්මා තාත්තනේ. ඉතින් එහෙම වෙලා මේ වගේ පටලැවිල්ලකුත් උනහම ඒ කෙල්ලත් අසරණ වෙනවනේ.. හොඳම දේ සර් මේ දේවල් ඉක්මනින් හොයාගන්න එක තමයි. නැත්නම් දෙන්නා දෙපැත්තට වෙලා විඳවන එක විතරයි වෙන්නේ.."

" ඒක නම් ඇත්ත වර්ෂා.. මම කොහොම හරි මේ ගැන හෝඩුවාවක් හොයාගන්නවමයි.. හ්ම්ම්...."

පහළ මහලේ අනෙක් පිරිසට එකතු වී අදහස් හුවමාරු කර ගනිමින් උන් දේහධාරියාගේ අවධානය ඉහළ මහල වෙත යොමු වුණේ යමෙකු පඩිපෙළ බැස එන හඬත් සමගිනි. ඒ දෙසට එක්වරම බැල්මක් හෙලූ රෝයේන් දුටුවේ තම ආදරබර බිරිඳවය. ඒත් සමගම ඇගේ දර්ශන මානයට තමාව හසුවීමට පෙර ඉවත බලාගන්නට තරම් ඔහු උත්සුක වූයේය. මේ බව අනික් මිතුරන් පිරිසගේද නෙත ගැටුණි. පහළට බසින රූහිගේ දෙනෙත් එක්වරම ගැසෙන්න වුණේ තමා මෙතෙක් වේලා බලා සිටි තම දෙනෙත වෙහෙස වී සෙවූ එම පුද්ගලයාගේ රුව දැකුමෙනි.ඇය මෙපමණ වේලාවක් නිවස පුරාම දෑස යවමින් සෙවූ ඒ දේහධාරී පිරිමි ආත්මය ආලින්දයට වී ඔහුගේ යහළුවන් සමඟ කතිකාවේ යෙදී ඉන්නා අයුරු දැකීමෙන් ඇගේ නීල දෙනයන පමණක්ම නොව හදවත ද ගැස්සී යන්නට විය. එහෙත් ඒ බවක් පිටතට නොපෙන්වා සිටීමට උපරිම උත්සාහ දරමින් ඇයද පහළ මහල වෙත පැමිණ වර්ෂා අසලම අසුන් ගන්නට වූවාය.

" ආහ්... ආවද කෙල්ල.. අපි නම් තේ එකක් එහෙම බිව්වා. අන්න, කියනකොටම ඔයාගේ තේ එකත් ආච්චි අම්මා අරන් එනවා..."

වර්ෂා සිනහමුසු මූණින් එසේ පැවසුවේ ආලින්දය දෙසට මග් එකක්ද අතැතිව පැමිණෙන රූහිගේ මිත්තණිය දෙස බලමින්ය.

" මචං තනුවා... උඹලා එහෙනම් රෑ කෑමට ඉඳලම යමල්ලා.. මම පොඩ්ඩක් උඩට යනවා මචං..."

" හරි දේව්... උඹ තියන වැඩක් කරහන්... ආ මේහ්... ඇයි උඹ කන්නෙ නැද්ද..."

" මං පස්සේ කන්නම් තනුවා... උඹලා කාහල්ලකෝ..."

ඉදින් එපමණකට වදන් සීමා කෙරූ දේහධාරියා ඉහළ මහලේ පිහිටි තම කාර්යාල කුටිය තුළට රිංගා ගන්නට වූවේය. එයින් රිදුනේ තැවුනේ ඔහුගේ එක් අංශුමාත්‍රික බැල්මක් හෝ නොලද ඇයය. ඔහුගේ පතිනිය වූ නීල දෙනයන වල හිමිකාරියය. ඇගේ මුව ඉන් අදුරු වූ අයුරු අනෙක් පිරිසගේ නෙතටද හොඳින්ම හසු වූ නමුදු ඔවුන්ද කිසිවක් නොදුටු ලෙසම කල් මරන්නට වූහ.

නොයෙක් කතා බස් අතරතුර නොදැනීම කාලය ගත වෙන්නට වූයේ රාත්‍රී කෑම වේලාවද පැමිණෙද්දීය. ඒත් සමගම මිත්තණියගේ ඇරයුම පරිදි ඔහු හැර සියල්ලෝම කෑම මේසේ අසුන් ගනිද්දී මැලි කමින් වුවද ඇයද එහිම අසුන් ගන්නට වූවාය. නමුදු බෙදා ගත් බත් පත පළමු වතාවට මෙලෙස අසනීප වූවායින් පසුව තනිවම අනාගෙන කන මේ මොහොතේ ඇයගේ මතකයට පැමිණියේ ඔහුවම පමණි. මේ නිවසට පැමිණිමට පෙර මිත්තණියගේ අතින් ඇගේ කුස පිරවුණු අතර මෙහි පැමිණීමෙන් අනතුරුව ඇගේ කුස පිරවුණේම දේහධාරී අමාත්‍යවරයා අතිනි. ඉදින් අද දින මේ විසල් මන්දිරය තුළ ඔහු තමා ළඟ නොමැති අඩුව ඈ හට කෙමෙන් කෙමෙන් දැනෙන්නට පටන් ගත්තාය. නමුදු ඒ ඔස්සේම වැඩිදුර සිතීමට ඇය අකමැති විය. මන්දයත් ඔහුගේ සියලුම සුන්දර මතක අවසන ඇගේ මතකයට එඹෙන ඒ අඳුරු මූසල රාත්‍රියේ ඇගේ දිවියම කනපිට පෙරළූ සිදුවීමේ මහ මොලකරුවා ඔහුම බව පමණක් ඒත්තු ගැන්වෙන නිසාවෙනි.

" කෙල්ලහ්...මොකෝ මේ කල්පනාව.. කල්පනා නොකර කන්න දරුවෝ. මොකද.. නුහුරුයි වගේද අතින් කෑම කන්න දැන්.. ඔව් ඉතින් දේව් හැමදාම කැව්වනෙ නේද... වෙනසකටත් එක්ක ඉතින් අද අතින් කමු ඔන්න ඔහේ... "

සැහිරුගේ වදන් අභිමුඛයෙහි වේදනාවකුත් පසුතැවීමකුත් මුසු අමුතුම හැඟුමක් ඈ ලය මඩලට පහර එල්ල කරද්දි අපහසුවෙන් වුවද මුහුණට සිනහවක් නඟා ගත් යුවතිය මඳක් නුහුරට වුවද බත් පිඩ අනමින් මුව තුළට හොවාගත්තේ නම් ඒ තරම් ප්‍රියතාවකින් නොවන බව සියල්ලන්ටම පසක් වූහ. එහෙත් කිසිවෙක් තවදුරටත් ඒ පිළිබඳව පවසා ඇයව අපහසුතාවයට පත් නොකර වැඩි දුර වෙහෙසට පත් නොකර ආහාර ගන්නට වූයෙන් ඇයද නිහඬවම තම කෑම පිඟාන දෙස බලාගෙන බත් කටවල් කිහිපයකින් කුසපුරවා ගන්නට විය. නමුදු එයද කටවල් තුන හතරකට පමණක් සීමා වූ අතර ඉන් කුස පුරවා ගත් ඇය තම අත සෝදාගෙන මිතුරන්ගෙන් සමුගෙන කුටිය වෙතට ඇදෙන්නට වූයේ බෙහෙත් බීමට ඇති බව පවසමිනි.

" අනේ මන්දා දරුවනේ... මේ දරු පැටව් දෙන්නා දෙපැත්තකට වෙලා දුක් විඳිනවා.. පේනවනේ කෑම ටිකවත් හරියකට කෑවේ නෑ.. අනේ, කොච්චර ලස්සනට ආදරයෙන් හිටපු දරුවෝ දෙන්නද මේ..."

" වැඩි දවසක් එයාලට මෙහෙම ඈත්වෙලා ඉන්න වෙන එකක් නෑ ආච්චි අම්මේ.. දේව් දැනටමත් ඒ ගැන හොයන්න පටන් අරන් තියෙන්නේ.. නැතත් අපි මේ සිද්ධියට අත නොදා ඉන්නේ නෑ.. මොකද අද අපි මේ විදිහට ඉන්න ඌ තමයි ලොකුම හේතුව. ඌ තමයි අපිට උදව් කරේ. ඉතිං එහෙම සහෝදරයා නිකන් නිකරුණේ විනාශ වෙනවට උගේ ජීවිතේ විනාශ වෙලා යනවට අපිත් කැමති නෑ ආච්චි අම්මේ..."

" අනේ ඔව් තනුජ පුතේ... මේ දරුවෝ දෙන්නා එකලාසයක් වෙලා ලස්සනට ජීවත් වෙන දවසක් දැකලා මට මැරුණත් කමක් නෑ.. මේ අහිංසකයෝ දෙන්නම මේ විඳවන්නේ වෙන කාගේදෝ වැරදි වලට කියලයි මට නම් හිතෙන්නේ..."

කෑම ගෙන අවසන සහිරු ,වර්ෂා, නවීන් හා තනුජ නිවෙස් වලට පිටව යන මොහොතේ මිත්තණියගෙ මුවින් වදන් ගැලපුනේම වේදනාබරවය. ඇයට තම මුණුපුරාත් මිණිපිරියගේත් විවාහය දෙදරා යාම බලා නිහඩව සිටීමට නොහැක. ඔවුන් දෙදෙනාව යළිත් එක්කාසු කිරීමට ඇයට අවැසි විය. යළිත් තම දරුවන් දෙදෙනා සතුටින් කල් ගෙවන දිනක් දැකුම ඇගේ එකම අභිලාෂය වූවාය. ඉදින් සුසුම්ලමින් මද වේලාවක් දොරකඩට වී බලා සිටි ඇයද නිවස තුළට වූයේ ඉදිරිපස දොරෙහි අගුළු දමමිනි.

මේ අතරතුරේ මිත්තණියගේ දැඩි බල කිරීමත් දැඩි අවවාද කිරීමත් හමුවේ ඇයට අකමැත්තෙන් වුවද ඔහුගේ කුටියේම කල් ගෙවීමට සිදුවුණි. කණ්නාඩි මේසය ඉදිරිපසට වී තම කොණ්ඩය ගොතමින් උන් යුවතිය උන්නේ කල්පනාබරය. ඔහුගේ දෑතින්ම තමාගේ සියලුම වැඩකටයුතු කළ අයුරු හිස පීරා හැඩ කළ අයුරු මේ සියල්ලක්ම දැන් දැන් ඇයගේ දෑස් මානයේ මැවි මැවී පෙනෙන්නට වුණි. ඒ සුන්දර මතක ගොන්නටම ලොබකම් කළද ඒ හා සමානම වටින වස්තූන් දෙක ඇයට අහිමි කළ වරදට ඇගෙන් ඔහුට සමාවක්ද නැතිය. ඉදින් අයාලේ යාමට මං තනන සිතට තරවටු කරමින් ඇය සයනයට පැමිණ වැතිරුණේ කාමරයේ තිබුණු විදුලි බුබුලද නිවා දමමිනි.

මේ වන විටද රාත්‍රී දහයද ඉක්මවා තිබූ අතර ඔහු ඉන්නා ඉසව්වක් පිළිබඳව හෝ ඇය නොදන්නීය. ඉදින් කිසිලෙසකත් ඔහු ඇයත් සමඟ මේ කුටිය තුළ රාත්‍රිය ගත කිරීමට නොපැමිණෙන බව නම් ඇයට තදින්ම සනාථ වුණි . එකට එකක් නොදෙවෙනි ඔහුගෙන් සිදුවන මේ මගහැරීම් කෙමෙන් කෙමෙන් ඇයගේ ලයම කොනිති ගසන්නට පටන් ගත්තාය. කුමක්දෝ නොතේරෙන තනිකමකින් ලයම පිරී යද්දී දෙනතට ඉඟි බිඟිකරන කඳුළු බිඳුවලට තරවටු කරමින්ම ඈ බලෙන්ම දෑස් පියා ගන්නට වූවාය. එලෙසින් මිනිත්තු විස්සක් පමණ ගත වූ තැන ඈ උන්නේ තද නින්දේය.

වේලාව රාත්‍රී දොළහේ කණිසමේ පසු වී මිනිත්තු 35ක් ලෙසට දුනුකේ බණ්ඩාර වලව්වේ ආලින්දයේ විසල් බිත්තිය මත වූ කාලයන්ත්‍රය කියාපෑවේය. මඳක් අඬ අඳුරේම සාලයේ සෝපාවට වී වැතිරි උන් දේහධාරියා තම දෙනෙත් වලින් ගලාගෙන යමින් පැවති කඳුළු බිඳු පිසදාලමින් නැගිටින්නට විය. අඩ අඳුරේම නිහඬ බවින් ගිලී පැවති නිවස තුළ තරත්පු පෙළ දිග ඔහු ඉහළ මහල බලා ඇදෙන්නට වූයේ හඬක් හෝ නොනැගෙන සේ බොහෝ ප්‍රවේසමෙනි. යාන්තමට පොළව මත ගැටෙන සේ පොළොවට රිදෙයි දෝ බියෙන් මෙන් පා තබමින් හීන් සීරුවේ එක් කුටියක ද්වාරය විවර කරගෙන ඇතුළු වූ දේහධාරියා මද වේලාවක් දොරටුව අසලම උන්නේ දෑස් අදුරට හුරු කරගන්නා අරමුණ ඇතිවය. මිනිත්තු දෙකක් පමණ සෙල් රුවක් සේම කුටියේ ද්වාරයේ උළුවස්ස අල්ලාගෙන උන් ඔහු අඳුරට හුරු කරගත් දෑස් වලින් දුටුවේ විසල් සයනය මධ්‍යයේ නින්දට වැටී උන් තම ආදරබර සිතැත්තිය වූ බිරිඳවය. අසරණ කමින් පිරි සිනහවකින් වත සරසා ගත් දේහධාරි අමාත්‍යවරයා කෙමෙන් කෙමෙන් දෙපා අද්දමින් පැමිණියේ සයනයේ උන් ඔහුගේ බිරිඳ අසලටය. මඳ වේලාවක් එලෙසින් නිදි යහනේ සැතපී ඉන්නා තමා සඳ කුමරියගේ වත දෙසම බලා උන් යෞවනයා තම සිතත් සමඟම කළ සටනකින් පසුව ඇගේ අසලින්ම වැතිරෙන්නට වුණි. ඇගේ මුව මඩල දෙසම නෙත් අල්වාගෙන උන් ඔහු එක්වරම ගැස්සී යන්නට වූයේ නින්දෙන්ම තම පපුතුරට ගුලි වුණු තම ආදරිය නිසාවෙනි.

" මගේ මැණික.. මං ආදරෙයි පණ... උඹ මට වෛර කරත්. ඒත් මේ පපුවට හොඳටෝම රිදෙනවා බෝනික්කි.. අමාරුවෙන් උනත් ඉවසන්නේ උබගෙ ආදරේ නැතුව උබ නැතුව මැරිලා යන්න බැරි හින්දා.. මට මේ ආදරේට ලෝබයි වස්තු.. ඉතිං වේදනාව දරාගෙන වුණත් පිච්චි පිච්චි වුණත් ඉවසන් ඉන්නව තාමත්.. "

හිතත් සමඟම දොඩමළු වන යෞවනයාගේ මුව සිනාවකින් හැඩවුණේ නින්දේම පසුවෙමින් වුවද ඈ තව තවත් තමාගේ පිරිමි පපුවම ආක්‍රමණය කරමින් තමාගේ ගතට අයිතිවාසිකම් කියනා සැටි දැකුමෙනි. ඉදින් මෙතෙක් වෙලා අඳුරු වළාවකින් වැසී තිබුණු ඔහුගේ මුව යළිත් ආලෝකයෙන් හැඩවෙන්නට තරම් එයම ප්‍රමාණවත් විය.

" නොකීවාට උබේ මේ හිත තාමත් මට ආදරේ නේද බබාහ්... ම්ම්... ඒක උඹේ දේව්ට දැනෙනවා මැණික. මම නැත්තං කවුද උඹ ගැන දන්නේ... උඹේ පැත්තෙන් උඹත් සාධාරණයි රත්තරනේ.. උඹේ වරදක් නෑ.. වරද අපේ ඉරණම ලියවෙච්ච විදිහයි.. ඒත් ඒ ඉරණම මම ඉක්මනින්ම වෙනස් කරනවා රත්තරන්. උඹවත් මමවත් එහෙම විඳවන්න ඕන නෑ තවත්.. මගේ මැණිකටත් මාව මතක් වෙනවා නේද ම්ම්.. ඒක නේද මේ මූනේ වේලිච්ච කඳුරු පාරවල් ම්ම්... උබත් පව් දෙයියෝ.. මේ ඇති බං අපි විඳෙව්වා.. මේ හැමදේම ඉක්මනින් ඉවරයක්ම වෙයි... "