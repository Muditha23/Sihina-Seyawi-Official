"දෝනි... ඔයා මේ ගල් හදවත වෙනස් කරලා පුතේ.. "

නලින් මහතා එසේ පැවසුවේ ඔහුගේ අතක් ගෙන රොයේන්ගේ පපුව මතින් තබමින්ය.

එයට රූහිගේ මුවින් ලා හසරැල්ලක් මැවිනි.

එළඹුණු සුභ මොහොතින් ඔවුන් දෙදෙනා මංගල රථයේ නැගී හෝටල් පරිශ්‍රයෙන් පිටව ගියේ ඔහුගේ ආරක්ෂකයන්ගේ ආරක්ෂාව මධ්‍යයේය. ඔවුන් ගමන් ගත් රථයට ඉදිරියෙන් සහ පසුපසින් ඔහුගේ ආරක්ෂකයින් ගමන් ගත් වාහන දෙකට අතර මැදිව ඔවුන්ගේ මංගල රථය ඉදිරියට ගමන් ගත්තේ ඔවුන් මධුසමය ගත කිරීමට සැලසුම් කර තිබුණු හෝටලය වෙතටය. මිනිත්තු තිහක වැනි කෙටි කලක් තුළ රථ පෙළ අදාල හෝටල් පරිශ්‍රය වෙත ළඟා වූයේ එහි කාර්ය මණ්ඩලයේ අයවලුන්ගෙන් තරුණ අමාත්‍යවරයාට සහ ඇයට උණුසුම් පිළිගැනීමක් ලැබෙන විටය.

ආරක්ෂකයන්ට මැදිව පිවිසුම් දොරටුවෙන් ඇතුළු වූ ඔවුන් අදාළ කාමරය තුළට පැමිණෙන්නට වූයේ ඊට පෙර එය ආරක්ෂකයින්ගේ පරීක්ෂාවෙන් අනතුරුවය. මක්නිසාද යත් ඔවුන් සෑම මොහොතකම තම ප්‍රධානියාගේ ආරක්ෂාව තහවුරු කිරීමට බැඳී සිටියහ. ඔවුන් ඔවුන්ගේ රැකියාව අකුරටම ඉෂ්ට කරන්නට බැඳී සිටින පිරිසක් වූහ. එය බොහෝ වේලාවලදී රොයේන්ගේ පැසසුමට ලක් වූවේය.

" හරි සර්, ප්‍රශ්නයක් නෑ.. අපි පහළ ඉන්නද සර්.. "

දිලංක එලෙසට වදන් අමුණන්නට වූයේ රොයේන් ඔහු අමතා කතා කරන විටය.

" ආ, නෑ නෑ දිලා.. ඔයාලා ඔක්කොම ඉන්න ඕන නෑ. දෙන්නෙක් විතර නතර වෙන්න.මම රූම් එකක් බුක් කරලා තියෙන්නේ. ඒකෙ ඉන්න. මොකක් හරි උවමනාවක් උනොත් මං කෝල් එකක් දෙන්නම්.."

ඔහුගේ විධානයට එකඟ බව ඔවුන් එම ස්ථානයෙන් පිටව ගියහ.

අනතුරුව ඔහු ඇගේ අතකින් අල්ලාගෙනම රූම් එකේ දොර අරගෙන ඇතුළු වුණේ හිතේ අමුතුම හැඟීම් ගොන්නක් පෙරළි කරද්දීය.

ඇයගේ හදවතද අද අමුතු කතාවක් කියන්නට පෙරමන් අඳිමින් උන්නාය. ලැජ්ජාව , චකිතය මේ ද්විත්වයම එක්ව මුසු වූ හැගීමකින් ඈ පෙළෙන්නට වූවාය. කාමරය තුළට ඇතුළු වී ඔහු දොරගුළු දමා ඈ වෙත පැමිණ ඈත් සමගම කුටියේ කෙළවර තබා තිබුණු සෝපාව වෙත ගමන් කරන්නට විය. එහි අසුන් ගෙන ඔහු ඈව තමන් අසලම වාඩි කරවා ගත්තේ අමුතුම හැඟීම් ගොන්නක් පිටට පනින්නට වෙර දරද්දීය. ඒ පිරිමි දෑස් යුග්මය අද වෙනදාටත් වඩා අමුතුම දිස්නයකින් බබලන්නට පටන්ගෙන තිබුණේය.

" සුදු අම්මි.. " .

" ම්ම්.... "

ඇයගේ වදන් ගොළුව ගොසිනි. ඇ මුවට අද වදන් පැමිණෙන්නේද නැතිය. තම දිවිය මෙතරම් ඉක්මනින් මේ සා වෙනසකට භාජනය වේ යැයි ඇය කිසි ලෙසකත් අනුමාන කළේ නැත. ඉදින් මේ වෙනස ඇයට සිහිනයක්ම බඳු විය. කෙසේ වෙතත් ඈ මේ වෙනසට මේ ඉක්මන් විවාහයට මුළු හදවතින්ම සතුටු වූවාය.

" ම්ම්.. මොකද අද මගේ කෙල්ල ගොළු වෙලා... වචන එන්නෙත් නැද්ද කතා කරන්න.. හැබැයි ඉතින් මට නම් අද කියන්න දේවල් ගොඩයි.. "

ඔහු ඇයගෙ අත්ලක් මත ලාවට සිපුමක් තැවරුවේ ඒ මුව දෙසම බලමිනි. ඇය මුව මත ඇඳී යන්නට වූයේ සොඳුරු සිනහවකි. ඔහුගේ ලංවීම් ආදරණීය සිපගැනීම් ආදී මේ සියල්ලමට ඈ ආශාව වුණි.

" කියන්න බලන්න ඉතින්.. මට ආසයි අහන් ඉන්න දේව්.. "

" හරි මං කියන්නම්.. ඊට කලින් ඔයා වොශ් දාන්න ඕනේ. තවත් රෑ වෙනකන් ඉන්න බෑනේ . කෝ මෙහෙට හැරෙන්නකෝ.. මං හිමීට ඔය කටු ටික අයින් කරන්නම්.. "

දේහධාරියා සෝපාවෙන් නැඟිට ඇයගේ හිසේ ගසා තිබුණු කොණ්ඩ කටු එකිනෙක ගලවා ඉවත් කරන්නට වූවේය. ඒ ඇයට රිදේවි යන බියෙන් බොහොම පරිස්සමිනි.

මඳ වේලාවකින් ඈ තමා ඉදිරියේ සිටගෙන තම කොණ්ඩේ රඳවා ඇති කටු ගලවන ඔහුගේ උදරයට මුව හොවාගෙන ඒ පිට හරහා දෑත් බැඳගත්තේ දේහධාරියාගේ දෑස් සිනහ වෙන්නට පටන් ගනිද්දීය.

" දන්නවද... "

ඈ නිහඬ බව බිඳින්නට වූයේ ඔහුගේ උදරයෙහිම මුව හොවාගෙනමය.

" මොකක්ද.. "

ඔහුද ඈ වදන් අපේක්ෂාවෙන් එසේ විමසන්නට වූවේය.

" හරියට අප්පච්චිගේ ළඟ ඉන්නවා වගේ.. මට දැනෙනවා මං ඔයා ගාව හරි පරිස්සම් කියලා.. හේතුවක් මට තේරෙන්නේ නෑ. ඒත් ඔයාව දැනගෙන සතියක් උනාට මම ඔයාව දන්නේ ගොඩක් කාලෙක ඉඳන් වගේ.. මට ඔයාව පුදුම විදිහට දැනෙනවා.. මට ඔයා ගාව ආගන්තුක බවක් නුහුරු බවක් දැනෙන්නේ නැහැ දේව්.. "

" ඕ මයි ගෝඩ්..! මං හිතුවා මගේ කෙල්ල ගොළු වෙලා කියලා අද, මොන පිස්සුද. මට පේන්නේ මගේ මේ ඇස් නටවන බෝනික්කි අද වෙනදට වඩා කතා කරන්න පටන් අරගෙන.. හැබැයි මං ඒකට ගොඩක් කැමති. මාත් එක්ක මේ වගේ ඕපන් කතා කරනවට.. i really like it baby..."

ඔහු තම කාර්යයේ නිරත වෙමින්ම වදන් අමුණන්නේ ඈ මදක් හඬින් හිනා වෙද්දීය. ඇගේ මුවගෙහි ඇඳුනු ඒ හිනාව ඒ කිංකිණි රාවය කාමරය පුරා පැතිර යන්නට වූයේ ඔහුගේ දෑස් විමතියෙන් බරවන විටදීය. එක්වරම ඔහුට කතා කිරීමට පවා අමතකව යන්නට වූයේ ඇයගේ මෙම හැසිරීම දැකීමෙනි.

" oh my goodness!! සුදු අම්මේ, මේ ඔයාමද.. ඒ.. ඒ හිනාව අම්මෝහ්... මේ කොල්ලව පිස්සෙක් කරන්නද හදන්නේ ආ... කොහෙද මේ තරම් දවසක් ඔය හිනාව හංගගෙන හිටියේ... මට පේන්නේ මගේ කෙල්ල දැන් මෙහෙම හිටියට ටිකක් කලින් දඟයි වගේ නේද.. කමක් නෑ මම කැමති ඒ විදිහට.. "

මඳක් නිහඩව සිටි ඈ නැවතත් ඔහුගේ අවධානය තමා වෙත යොමු කරගන්නට සමත් වූයේ ඇගේ හඬ අවදි කරමිනි.

" දේව්.. දන්නවද , ඉස්සර මම ටිකක් දඟයි තමයි. යාළුවොත් එක්ක හිනාවෙවී පිස්සු නට නට හිටපු චරිතයක්. හරි සැහැල්ලුවෙන් ඉන්න ඕන වුනේ මට.. ඒත්.. ඒ ඇක්සිඩන්ට් එකෙන් පස්සේ ඒ හැමදේම වෙනස් වුණා. මගේ ගති පැවතුම් පවා. මේ විදිහට මං හිනා වුණේ මාස හයකින් වගේ. ඒ හැම දෙයක්ම මගෙන් ඈත්වෙලා ගියා. හැබැයි ඔයා මගෙ ලඟ ඉද්දි ආයෙම මට දැනෙනවා මම ජීවත් වෙනවා කියලා.. මගේ තියෙන අඩුව මටම අමතක වෙනවා ඒ වෙලාවට.. ඉතින් ඒ හැන නොහිත උනත් එහෙම හිනා වෙන්න පුළුවන් මට දැන්.. "

" තව ටික කාලයයි ඔයාට ඔහොම හිටියත් ඉන්න වෙන්නේ. මොකද අපි ඉක්මනට ට්‍රීට්මන්ට් පටන් ගන්නවා තේරුනාද. අපි අනිද්දට යනවා ඔයාගේ ඩොක්ටර් මීට් වෙන්න. ඊට පස්සේ සුදු අම්මිට පරණ හිටපු විදිහටම ඉන්න පුළුවන්... "

කතාවෙන් කතාව කොල්ලා කෙල්ලගේ ඔලුවෙ තිබුණු කටු සේරම ගලවා ඉවත් කර තිබුණි.

" සුදු.. කෝ නැගිටින්නකෝ.. මේ සාරි එක අයින් කරමු "

ඒ වදන් සමග ඈ හුනස්නෙන් නැගී සිටියේ එය තමාට තනිවම කරගත නොහැකි නිසාමය.

" කෝ , මෙහෙ හැරෙන්න. අන්න හරි.. "

ඔහු ඇයගේ ගතේ දවටා තිබුණු සාරිය හා ආභරණ ආදි සියල්ලම ඉවත් කර දමන්නට වූවේය. ඇයව දෝතට ගෙන ඔහු බාත් රූම් එක තුළට පැමිණ එහි ද්වාරය වසා දමන්නට වුණි. එවිට නම් ඈ පසුවූයේ මඳක් ලැජ්ජාවෙනි.

" දේව්, ඔයා යන්න මම වොශ් දාගෙන එන්නම්.."

එවර නම් ඇය එසේ පවසන්නට වූයේ මදක් කෝළ බවකින් යුතුවය. ඉඳහිටක හෝ සිනාවකින් හැඩ නොවන මේ ආඩම්බරකාරයාගේ මුවගට එවර නම් සිනහවක් පැමිණියේ ඇයගේ මේ හැසිරීමටය. එහෙත් ඒ සුන්දර මනස්කාන්ත සිනහව දුටුවේ ඉදිරියේ ඇති කැඩපත පමණි.

" පිස්සු කෙල්ල.. මෙන්න මෙහෙ එනවා.. මං දැන් මේ නෝනගේ නීත්‍යානුකූල හස්බන්. ඒක අමතකද... "

තම ගත රැදි සළුපිළිඳ ගලවා ඉවත් කර ඔහු වතුර මල යටට වූයේ ඇයගේ ගත රැඳී තිබුණු සාරි ජැකට්ටුව සහ අන්ඩර්ස්කට් එක ද ඉවත් කර දමන අතරය. ඈ උන්නේ ලැජ්ජාවෙන් මිරිකෙමෙනි. ඒ මුව මඬල රත් පැහැයට හැරී ගොසිනි. හිස බිමට නැඹුරු කරගෙන සිටි ඇගේ නිකට අතක් තබා ඔහු ඉහළට ඔසවන්නට වූයේ ඔහුගේ මුවෙහි සරාගී සිනහවක් ඇඳෙද්දීය. ඒ සිනහව තරුණියන් පිස්සු වට්ටන සමත්කම් කීවේය.ඒත් ඇයගේ අවාසනාවට ඇයට මේ වනවිට ඒ සිනහව දැක බලාගන්නට තරම් වරම් නොමැති වූවාය.

" දැන්ම මෙහෙම රතු උනොත් නම් මැණිකේ, මට වෙන වෙන ඒවා හිතෙයි හොඳේ.. මං මේ කෙල්ලව එක්කගෙන ආවේ දැනට වොෂ් දාන්න විතරයි.. අනිත් ඒවට තව ටයිම් තියෙනවා.. "

දෙතොල් කොනක් හපාගෙන ඔහු පැවසුවේ ඈ සවනට ලංවය.

කෙසේ කීවද ඔහුගේ සිත ගැස්සුණේ ඇයගේ ගත රැඳි සාරි ජැකට් එක සහ අන්ඩර්ස්කට් එකද ඉවත් කර දැමූ මොහොතේමය. එතරම් ඈ සුන්දර රුවකින් හෙබි කතක් වූවාය. ඇය නම් මිහිපිට දෙව්දුවක් බවට ඔහුට හැඟෙන්නට වූවේය. ඒ ගැහෙන පිරිමි හදට ඔහුම වාරණ පනවන්නට වූයේත් තවත් පැය කිහිපයක් ඉවසා දරා සිටින ලෙසිනි. ඔහුට දැනුනේ තමා ගැනම ආඩම්බරයකි. මන්දයත් ඒ මෙවන් රූසිරියෙන් අගතැන්පත් ස්ත්‍රී ආත්මයක් තමාගේ වීම නිසාය. එය ඔහුගේ හදට ප්‍රීති ඉපදීමට හේතු විය.

ඔහු ඇයව පරිස්සමින් නහවා තුවායක් ගත දවටා ඇයව කාමරය වෙත කැඳවාගෙන පැමිණ තම බෑගයේ තිබුණු කුඩා කවරයක් අතට ගත්තේය. එහි තිබුණු ලා රෝස පැහැති නිදන ගවුම ඇගේ ගත ලා ගන්නට ඔහු ඇයට සහය වන්නට විය. පසුව ඔහුද ෂෝටයක් ගෙන එයට මාරු වී ආහාර ඇණවුම් කිරීමට හෝටල් කාර්ය මණ්ඩලය වෙත ඇමතුමක් ගන්නට විය.

කාලය බිඳෙන් බිඳ ගෙවී ගොස් රාත්‍රී ආහාරයෙන් පසුව ඔහුත් ඈත් උන්නේ සෝපාවට වී කතාබහක යෙදෙමිනි. ඒ කතිකාවේ නිරතව ඉන්නා අතරේම ඔහු ඇයගේ කම්මුලක් මත සීරුවට මහපට ඇඟිල්ලෙන් පිරිමදිමින් ඇගේ සවනට පහත්ව මුමුණන්නට ගත්තේ ඈ ගත සිරි වැටී යද්දිනි.

" සුදු අම්මී.. මේ දේව්ගේම වෙන්න කැමතිද... ඔයා ලෑස්තිද මේ සිටුවේශන් එකත් එක්ක.. නැත්නම් ඔයාට බයයිද.. එහෙමනම් මට කියන්න... මොකද, මට පුළුවන් ඔයා හොඳ වෙන දවසක් වෙනකන් බලන් ඉන්න මැණික.. "

අනෙක් අතින් ඇයගේ හිස පිරිමදිමින් ඔහු පැවසුවේ ඇගේ හදෙහි ඔහුට තව තවත් ගෞරවයක් උපදින විටය. එක්වරම ඈ ඔහු දෙසට අත් දිගු කරමින් ඒ ලයට තුරුල් වූයේ මද සිනහවක් ද සමඟිනි.

" සුදු අම්මි.. මං බලන් ඉන්නද ම්... "

ඇයගේ හිස තව තවත් ලයට තුරුල් කරගෙන ඔහු විමසුවේ ඇය ඉන්නා මේ තත්ත්වය මත ඇගේ අකමැත්තකින් ස්පර්ශයක් හෝ ලැබීමෙන් ඇයට අයහපතක් වේ යැයි සිතමිනි. එයයි සැබෑ ආදරය. එය සැබෑම පෞරුෂවත් පිරිමිකම නොවේද?

" එපා... "

ඇය වදන් ගළපන්නේ ඔහුගේ ළය මත ඇගිල්ලෙන් එහා මෙහා රටා මවමින්ය.

" එපා කිව්වේ.. මට තේරුනේ නෑ... "

ඔහු විමසූයේ ඒ පිළිතුර ඔහුට පැහැදිලි නොවූ හෙයිනි. එවිට ඇය ඔහුගේ ළය කොනිති ගසන්නට වූයේ ඔහුගේ මුවින් කෙඳිරිල්ලක් පිටවන විටදිනි.

" ආව් කෙල්ල...! ඕහ්.. ! කොටි දෙනක් නේ. මම හිතුවේ මුව පැටියා වගේ ඉද්දි අහිංසකයි කියලා... "

" හුම් .. ඒ කියන්නේ මම නරකයි කියලා ද කියන්නේ.. "

එවර නම් ඇගේ මුව මදක් අඳුරු විය. එය ඔහුගේ දෑසටද හොඳින්ම හසුවිණි.

" පිස්සියේ.. මං දැන් එහෙම කිවුවද.. මම මගේ කෙල්ල කොහොම හිටියත් කැමති.. ඔයා සැහැල්ලුවෙන් හිනාවෙලා පොඩ්ඩක් දඟ කරලා ඉන්නවනම් මං කැමතියි... එහෙම නැතුව හැමවෙලේම කල්පනා කර කර තනියම ඉන්න දඟලනවට වඩා ඒක හොඳයි. තේරුණාද... "

" දැන් මට කියන්නකෝ.. මේ දේව් තව කොච්චර කල් බලාගෙන ඉන්න ඕනද මේ රූහිව එයාගෙම නමට අයිති කරගන්න ම්ම්... සනීප වෙනකම් ඉන්නද.. "

එක්වරම ඈ ඔහුගෙන් ඉවත්ව අහක බලාගෙන ඔරවන්න ගත්තෙ කොල්ලා ඒ දෙස අරුම පුදුම වී බලාගෙන සිටිද්දීය.

" මේ මොකද අනේ මේ.. දැන් හොඳට හිටියනෙ ඔයා සුදු අම්මේ..."

" ඕන නෑ.. ඔයා මට ආදරේ නෑ.. "

" මොකක්...! මොනවද ළමයෝ මේ කියන්නේ.. ආදරේ හින්දනේ බං මෙච්චර ඉක්මනට ලඟට ගත්තේ.. ඉතින් ඇයි ඔහොම කියන්නේ.. උඹ ඔහොම කියද්දි හිත රිදෙනවනෙ මගේ... "

ඔහුගේ මුවින් මදක් බර හුස්මක් පිට වූවේය.

" මොනවද දැන් මේ ආයෙම පපුව අස්සට වෙලා කුටු කුටු ගාන්නේ.. ම්ම්.... ඇහෙන්න කියන්නකො මැණිකේ... "

ඔහු එසේ පැවසුවේ ඇය සෙමින් මුමුණන දේවල් ඔහුගේ සවනට නොඇසුණු හෙයිනි. ඈ උන්නේ ඔහුත් සමග අමනාපයෙන් ඔහුට හොර රහසේ බැන වදිමිනි.

" මහලොකු ඇමතිතුමා... ඒ උනාට කෙල්ලෙක්ව තේරෙන්නෙ නෑ... හිතන් ඉන්නේ ඔක්කොම දේවල් දන්නවා කියලා. ඒ වුණාට තමන්ගේ නෝනව තේරෙන්නෙ නෑ.."

" හත් දෙයියනේ.. මොකද දැන් මේ මට චෝදනා කරන්නේ ආ.. "

" මෝඩ ඇමති.. ඕන්නෑ මට.. අයින් වෙන්න මට නිදිමතයි.. "

ඇය එසේ කියමින් අමනාපෙන් මෙන් සෝපාවෙන් නැගිට තනිවම දෑත් ඉදිරියට දිගු කරමින් සයනය වෙත යන්නට සූදානම් විය. එසේ ඇය ඉදිරියට පියවර දෙකක් තුනක් පමණ තබද්දී ඈව එක්වරම ඉහළට එසවුණේ ඇයව ඔහුගේ දෑත් අතරට මැදි වූ නිසාය. ඔහු ඈව තම දෑතට ගෙන ඒ මුව දෙස බලා උන්නේ සිනහවකිනි.

" මැට්ටි... මම කිව්වා නේද කලින් කෙල්ලෝ හිටියෙ නෑ කියල මට.. අනික මම ගෑනු ගැන දැනගන්න වනිතා කටයුතු අමාත්‍ය නෙවෙයිනේ.. මං ක්‍රීඩා හා යෞවන කටයුතු අමාත්‍ය.. පිස්සි... "

ඔහු පැවසුවේ මුවින් පිටට පනින්නට එන සිනහව මුව තුළම හිරකරගෙනය.

" ඒ පාර ඔයා හිනාවෙනවද... හොඳම නෑ.."

ඈ ඔහුත් සමග තව තවත් අමනාපයෙන් පසුවිය.

" සුදු අම්මී පුප්පන්නේ මොකද කියලා මට දැන්නෙ තේරුනේ මේ... "

එහෙත් ඇගේ මුවින් නම් එක් වදනක් හෝ පිට වූයේ නැත. ඇගේ මේ දඟකාරකම් වලට මේ පැයක දෙකක කාලය තුළ ඔහු ඇබ්බැහි වී උන්නේ ඔහුටවත් සිතාගත නොහැකි ලෙසිනි. වෙනදා ආශාවකට හෝ සිනහවක් නොඇඳෙන ඒ මුව මඬල අද කිහිප විටක්ම සිනහවෙන් පිරී ගියේ ඇයගේ මේ අපූරු හැසිරීම් ඉදිරියේය. ඇගේ මේ දඟයට මේ කටකාරකමට ඔහු බෙහෙවින් ආලය කරන්නට පටන් ගෙනය. වෙනදා නොදැනෙනා අමුතුම සැහැල්ලු බවක් ඔහුට ඈ අබියසදී දැනෙන්නට වූවේය.

" මගේ කෙල්ල මේ, මට දීපු උත්තරේ ද ආ.... මේ නොකියා කියන්නේ තව කල් බලන් ඉන්න ඕන නෑ කියලද.. ඒ කියන්නේ ඔයා මේ දෙව්ගෙ වෙන්න කැමතියි... මෙච්චර වෙලා පුප්පගෙන ඉදල නොකියා කිව්වේ තව කාලයක් බලන් ඉන්න ඕන නෑ කියලද එතකොට... ඕහ්...! කවුද අප්පා දන්නේ, මට ඕවා තේරෙන්නෙ නෑ පිස්සු කෙල්ලේ.. මට ඉතින් ටික දවසක් යයි මගේ මේ සඳ කුමරිව හරියටම තේරුම් ගන්න... ඊට පස්සෙ ඕන නම් මම කියන්නම් මේ හුස්මක පවා වෙනසක්... මට තව ටික දවසක් දෙන්නකෝ.. එතකොට මම දන්නවා මගේ කෙල්ල හැරෙද්දි මොකටද කියන්න... "

" කියයි කියයි.. දැනුත් තේරුනේ නෑනේ... කැමතිද කැමතිද අහන්නේ, මට එහෙම අහද්දී ලැජ්ජයි නේ.. අනික කොහොමද එහෙම කියන්නේ.. ඒක තේරෙන්නේ නැද්ද මන්දා... පිස්සු ඇමැති.. හොරාට පාර්ලිමේන්තු ගිහින්ද මන්දා... "