මීට හෝරා කීපයකට පෙර සිටම ඈ උන්නේ හැඬු කඳුළින්මය. ඒ ඔහුගේ දිවියට නපුරක් සිදුවේදෝ යැයි සිතමිනි. නවීන් හා තනුජගේ පැමිණීමද ඇයට සවියක් වූ නමුදු ඔවුන් ද තමාට කුමක් හෝ සඟවනවා යන්න ඇයට නොවැටහුණාම නොවේ. එහෙත් ඇයට එයටත් වඩා සිතීමට කරුණු බොහොමයක් විය. කල්පනාබරිතව දෑස් වලට උණපු කඳුලැලි අතින්ම පිසදමමින් බරට හුස්මක් මුදාහල ඈ ලය මතට සිසිල් දිය දෝතක් ඇද හැලෙන්නට වූයේ නිවසෙහි ගෙමිදුලෙහි නවතාලු රථ පෙළෙහි හඬ සවන් වැකෙනවාත් සමගිනි. මුව කොනට නැගුණ සිනහවෙන්ම ඈ කම්මුල් මතින් රූරා හැලෙන කඳුලැල් පිසලමින්ම සෝපාවෙන් නැගිට තනිවම ඉදිරි ද්වාරය වෙත පිය මනින්නට වූයේ වරක් පය පැකිලී ඇද වැටීමට යද්දීය. ඇය නොවැටී බේරෙන්නට වූයේ ඊට තත්පර ගණනකට පෙර ඉක්මන් වූ තනුජගේ දෑත් වලට පින් සිදුවෙන්නටය.

" සුදු අම්මීහ්..... "

ඒ මොහොතේම ද්වාරය දෙසින් ඇසෙන්නට වූයේ ඔහුගේ කලබලකාරී නොසන්සුන් හඬය. ඇය ඇද වැටීමට ගිය සැටි නිවස තුළට ඇතුළු වීමට ගිය ඔහුගේද නෙත ගැටිණි. ඉදින් ඔහුටත් නොදැනීම ඒ හද මොහොතකට නොසන්සුන්කාරී විය. තනුජගේ දෑතට ඇය මැදිවීමත් සමග ඔහුගේ හද යළිත් සන්සුන් රටාවටම ස්පන්දනය වන්නට පටන් ගත්තේය.

" මචං.. උඹට අවුලක් නෑනේ දේව්... "

නවීන්ගේ හඬින් පියවි සිහිය ලැබූ දේහධාරියා වදන් ගලපන්නට වූයේ තනුජ අසලටම වී දෑස් විසල් කරගෙන සිටින ඇය අසලට අඩි තබමිනි.

" නෑ නවියා... වාහනේ පොඩ්ඩක් වැදුනා දන්නේ නැද්ද.. ඒකත් හදාගෙනම හිමිට ආවෙ.. වෙන ප්‍රශ්නයක් නෑ. මගේ ෆෝන් එකෙත් බැටරි බැහැලා. ඒකයි කෝල් ගන්න බැරි උනේ... ඇරත් ඒ හරියට කනෙක්ෂන් ප්‍රොබ්ලම්.... "

තනුජත් නවීනුත් දෙසට දෑසින් යමක් ඉඟි කරමින් දේහධාරි අමාත්‍යවරයා වදන් ගලපන්නට වුනේ ඒ සියල්ල ඇයද නිහඬවම මුත් කල්පනාවෙන් අසා සිටිද්දිනි.

" සුදු අම්මි.. කලබල වුනාද මැණික.. ම්ම්... සොරි පැටියෝ.... "

ඒ හිස් මුදුනත ඔහුගේ අත්ල තැබූවා පමණි. එක්වරම මහ හඬින් ඉකිලමින් ඈ ඒ පිරිමි පපුවට බර වූයේ ඔහුගේ හද මඩලද කම්පා කරමිනි. ඇයත් සමගම සෝපාවෙන් අසුන් ගත් දේහධාරියා ඇගේ හිස මත අතැඟිලිගෙන ගියේ ඇයව සනසන අදහසින්ය.

" සුදු අම්මේ.. ඇයි පැටියෝ මේ.. මම ආවනේ දැන්.. මෙහෙම අඩන්න හොඳයිද ළමයෝ.. ම්ම්.... "

" දැන් පැය ගානක ඉඳන් ඔහොම තමයි බං.. .අනේ මන්දා.. උඹව දකිනකම්ම ඇඬුවා.. තවත් ඉවරයක් නෑ පේනවනේ.. මායි නවියයි පුළුවන් තරම් කොන්ට්‍රෝල් කරන්න බැලුවා. ඒත් කොහෙද ඉතින්.. මගේ දේව්ට කරදරයක් අයියේ ගගා වැලහින්නක් වගේ අඬන්න තියා ගත්තා... අඩුම ආච්චි අම්මටවත් කන්ට්‍රෝල් කරන්න බැරුව හිටියේ.. නේද ආච්චි අම්මේ...."

" ඒ ගැන නම් මොන කතාද දරුවො.. එක දිගටම අඬා වැළපෙන එකම තමයි කරේ.. කොයි ඉතිං කියන දෙයක් අහයිද.. දැන් ඉතින් පුතාටම බාරයි.. "

එසේ පවසමින් මිත්තණිය ද කුසුමා නැන්දා සමග මුළුතැන්ගේ දෙසට පා තැබුවේ සියල්ලන්ටම තේ සෑදීමටය.

" දැන් ඉතින් ඇති මැණිකේ.. මූණෙ හැටි බලන්නකෝ. ඇසුත් එක්ක ඉදිමිලා අඬලම. මට තවත් දුක හිතෙනවනේ මෙහෙම අඬද්දි.. අනේ දැන් ඇති සුදු අම්මි..."

ඇයව ලය මතට බර කරගෙන ඒ හිස් මුදුනත වරින්වර හාදු තවරමින් දේහධාරියා ඇයව සනසන්න උත්සාහ කළේය. ඉන් මිනිත්තු කිහිපයකට පසුව නම් ඈ මදක් සන්සුන් වූවාය.

" මම මෙයාව රූම් එකට දාලා චේන්ජ් කරගෙනම එන්නම් බං.. මේ ඇඳුම්වල ජරාව.. උඹලා එතකම් තේ බීහල්ලකෝ...."

" දේව්.. කෝ අනේ සහිරු අයියා.. එයා ආවෙ නැද්ද..."

" ආ.. අහ්.. ඔව්.. ඔව් මැණික... මේ.. මේ ඌ එහෙමම ගෙදර ගියානේ.... "

රොයේන්ගේ වදන් මාලාවේ යම් පසුබෑමක් දැනුණද ඒ පිළිබඳව ඈ හට නම් ඒ හැටි වගක් වූයේ නැත. ඉදින් ඈ ඔහුත් සමගම ඒ අත්බාහුවකට තුරුලුව තරප්පු පෙළ නැග තම නිදන කාමරය තුළට පැමිණියේ සිතට දැනුනු සැනසීමත් සමඟය.

" මැණික... ඔයා ටිකක් ඇඳට වෙලා ඉන්න පැටියෝ එහෙනම්... ම්ම්... මම වොෂ් එකක් දාගෙන එන්නම්... "

" හරි දේව්... "

ඇගේ හිස වරක් පිරිමැද තුවායක්ද කරවටා දමාගෙනම රොයේන් නාන කාමරය තුළට පිටවූයේ ඇය යහන මතට වී මදක් හාන්සි වෙද්දීය. ඉන් මිනිත්තු කිහිපයක් ගතව යද්දී ඇයටද නොදැනීම ඈ නින්දට වැටුනේ ඒ හඬාම විඩාබරව තිබුණු දෙනෙත් වලට මද සහනයක් ලබා දෙමිනි.

දේහධාරියා මිනිත්තු 20කට පමණ පසුව ගත දොවාන යළිත් කුටිය තුළට පැමිණියේ සයනය මතට නෙත් යොමාගෙනය. එහෙත් ඒ වන විටද තම සිතැත්තිය නින්දට වැටී සිටියාය. ඉදින් ඔහුගේ වත මත වූයේ සැනසුමක සළකුණකි. ඈ නින්දේ පසුවන බව සක්සුදක් සේ තහවුරු කර ගත් යෞවනයා ඒ දෙසට වරක් බැලුම් හෙලමින්ම යළිත් කුටියෙන් පිටව යන්නට වූවේය. මේ කිසිත් නොදත් ඇය නම් උන්නේ නිදි දෙව්දුවගේ තුරුල්ලෙහිය.

" ඒහ්.. උඹ තුවාල තෙමා ගත්තද.. නෑ නේද... කොහෙද, උඹගේ පස්සෙන් එන්නත් බෑනේ හෙල්ප් කරන්නවත්.. නංගිට සැක හිතුණොත් එහෙම... "

" නෑ නෑ.. උඹල ආවේ නැති එක හොඳයි තනුවා. නිකමට හරි සැක හිතුනොත් දන්නවනේ. ප්‍රශ්න වලට උත්තර බඳින්න ලේසි නෑ... "

ඇගේ මුව මතකයට නගා ගනිමින් දේහධාරියා වදන් ඇමිනුවේ සිහින් සිනහවක් ද වත පුරා ඇඳගෙනය.

" උඹට ලොකු අවුලක් නෑනේ මචං.. නේද. සහිරුවාට මොකද දැන්.. එවෙලෙම කඩා බිඳගෙන එනවා අපි. ඒත් ඒ වෙලාවේ තමයි උඹ මතක් කරේ නංගිව තනි කරන්න එපා කියලා. ඇත්තමයි බං, උඹ නොකියන්න ඒකත් අමතක වෙනවා අපිට තව ඩිංගෙන්..."

" නෑ නෑ ලොකු අවුලක් නෑ නවියා.. උඹලත් නැති උනානම් සුදු අම්මා කොහොමත් සැක කරනවා වැඩි.. "

" සහියාට ලොකු අවුලක් නෑනේ බං... "

" අනේ මන්ද බං.. ඒත් ඌ පැන්නේ මට වදින්න ගිය බුලට් එකට... වෙලාවට උරහිසට ටිකක් පහලට වැදුනේ.. වෙන තැනක් වගේ වුණා නම්.. ශිට්!!!.. ඌ කොහොම හරි කලින් දැකලා තමයි මාවත් තල්ලු කරගෙන ඉස්සරහට පැන්නේ.. මටත් හිතාගන්න බෑ බං... "

" ඉතින් උබ මොන එකකටද යකෝ ගාඩ්ස්ලා නැතුව පන්සල ඇතුලට රිංගන්න ගියේ... ගාඩ්ස්ලා සේරමත් එක්ක ගියා නම් ඔය මොකුත් නෑනේ බං.... "

" නෑ බන් තනුවා.. පන්සල ඇතුලට එහෙම යන එක හරි මදි වගේ හිතුනා. ඒකයි දිලායි ඩගීයි විතරක් එක්කගෙන මං ඇතුලට ගියේ. ඒ ගිහිල්ලා ශේප් එකේ ආපහු එළියට එන ඩිංගට තමයි ඔහොම උනේ.. අපේ කොල්ලෝ ටික ඊට ටිකක් එහායින් හිටියේ. හොඳම දේ කියන්නේ දැන් සතියක් තිස්සේ පන්සලේ ගේට් එක ගාව තියෙන සීසීටීවී කැමරා දෙකම කැඩිලලු.. හාමුදුරුවොත් සෑහෙන්න පසුතැවුණා මේ සිද්ධිය ගැන.. මොකද උන්වහන්සේනෙ මේ ගැන කතා කරලා යෞවන සමාජයේ දරුවෝ ටික එකතු කරගන්නවා කියලා මට ආරාධනා කරේ.... "

" හ්ම්.... "

මද වෙලාවක් කල්පනාවේ නිමග්නව උන් නවීන් තම දෑස් රොයේන් වෙතට හෙළුවේ බැරෑරුම් සහගත බැල්මක් ද කැටි කරගෙනය. එය තනූජටද මනාව වැටහිණි.

" මචං.. උඹට හිතෙන්නෙ නැද්ද උඹ අද මේ ගමන යනවයි කියන එක කවුරු හරි කලින් ඉඳන්ම දැනගෙන මේ විදිහට ප්ලෑන් කරයි කියලා.. සීසීටීවීත් වැඩ කරන්නේ නැති බව හරියටම දැනගෙන මේ සේරම තිතටම ප්ලෑන් කරලා. මට නම් හිතෙන්නේ එහෙමයි.. හාමුදුරුවො උනත් නොදන්නවා උනාට ඔය යෞවන සමාජයේ ඇතුලෙ ඉන්න කවුරුම හරි එකෙක් විරුද්ධ පක්ශේ එවුන්ට ගොටු අල්ලනවා වෙන්න බැරිද..."

" මටත් හිතෙන්නෙම ඒක තමයි බං.. නවියා කිව්වා වගේ දෙයක් තමයි වෙන්න ඇත්තේ.. කෝකටත් උඹ තව ටිකක් පරිස්සම් වෙන්න ඕනෙ බං... "

" හ්ම්... බලමුකෝ ඕකුන් හිතාගෙන ඉන්න ඒවා නම් මේ රොයේන් එක්ක කරන්න වෙන්නේ නෑ... "

තම දෑතින්ම නළල තෙරපවාගෙන උන් දේහධාරියාගේ එක් උරහිසක තරමක පැලැස්තරයක් දමා තිබිණි. ඒ අද දහවල සිදුවුණු අනතුරේදී ඇතිවුණු කලබලයත් සමඟ සිදුවුණු තරමක තුවාලයකි. එයට බෙහෙත් දමා උඩින් පැලැස්තර අලවා තිබිණි.

" මේ, උඹල දෙන්නගෙන් එකෙක් අද සහිරුවා ලඟ නතර වෙනවද.. මට ඉන්න විදිහක් නෑනේ බං. දන්නවනේ, මම ගියොත් සුදු අම්මට අනිවාර්යයෙන්ම තේරෙනවා මොනවා හරි අවුලක් වෙලා කියලා... "

" උඹට පිස්සුද බල්ලෝ.. මේ අස්සේ දැන් තෝ එතනට යන එකද හරි.. පිස්සු කෙලින් නැතුව ටික දවසක් ශේප් එකේ හිටහං කොහෙවත් නොයා.. අනික උඹ කිව්වත් නැතත් අපි දෙන්නගෙන් කවුරු හරි යනවා කොහොමත්... "

එලෙසින් තනූජගේ දෝශාරෝපණ අසාගෙන මඳ වේලාවක් ආලින්දයේ රැඳී සිටි දේහධාරියා යළිත් උඩුමහල වෙත පියමැන්නේ රාත්‍රී ආහාරය සඳහා තම ආදර බිරිඳ රූහිව රැගෙන ඒමටය.

" මැණික.. සුදු අම්මා.... "

සයනය මධ්‍යට වන්න ගුලිව උන් යුවතියගේ පියවුණු දෙනෙත් දෙස එක එල්ලේම බලාගෙන උන් දේහධාරියා ඇයව ආමන්ත්‍රණය කලේම හද තුළ වූ අපරිමිත සෙනෙහස තව තවත් දළුලා වැඩෙද්දිනි. හා පැටියකු විලසින් ගුලිව උන් ඇගේ ඒ සොඳුරු ඉරියව් ඈ කෙරෙහි ඔහුගේ සිත තව තවත් ඇදගැන්මට හේතු වූවේය.

" කෙල්ල... කෝ ඉතින්.. දැන්වත් නැගිටින්න. රෑට කන්නෙත් නැද්ද ළමයෝ...ම්ම්... යමු පහළට.. "

" ම්ම්... තව ටිකක් ඉන්න දෙන්නකෝ... "

" ඇති ඇති දැන්.. කෝ, යමු. හොඳ ළමයනේ... "

ඇයව තම දෝතට ගෙන රොයේන් පහත මහලට බැස ආවේ ඇය නිදිමත බේරෙන දෙනෙත් වලින්ම ඔහුගේ පපු ගැබ මත හිස තියාන ඒ ගෙලෙහි දෑත් බැඳ ගනිද්දිය.

" මේන් වැඩක්...! දැන් ටිකකට කලින් අඬන බබා වගේ හිටියා. ඒකට දැන්... දැන් නිකම් නිදි කුමාරි වගේනේ... "

" අනේ මේ, නවී අයියේ.. හරි නරක අයියෝ ඔයා... "

" ඉතින්, මම ඇත්තනෙ බන් කිව්වේ... "

" හා හා රණ්ඩු ඇති.. වරෙල්ලා කෑම කාලා ඉමු... "

ඒ වන විටද රාත්‍රි අටයි හතළිස් පහ ලෙසින් වෙලාව සටහන් වෙද්දි සියල්ලන්ම රාත්‍රි ආහාරය සඳහා කෑම මේසේ වෙත පැමිණියේ අල්ලාප සල්ලාපයේද යෙදෙමිනි. කතාබස් අතරතුරුම ආහාර ගෙන අවසන නවීන් හා තනුජගේ පිටත් වීමෙන් අනතුරුව යුවතිපතියන් දෙදෙනද තම නිදන කාමරය තුළට වැදී නින්දට වූයේ අසීරු දිනයක නිමාව එලෙසින් අහවර වෙද්දිය.

✥✥✥✥✥✥✥✥✥✥✥✥✥✥✥✥✥✥

මාසයකට පසුව.........

රාගිගේ දෑස් වල ප්‍රතිකාර අරඹා මේ වන විටද මාස දෙකක පමණ කලක් ඉක්මවා ගොසිනි. රොයේන්ද සුපුරුදු පරිදි තම දේශපාලන කටයුතු කරගෙන ගියේය. ඊට අමතරව තනුජ හා නවීන්ගේද සහිරුගේද උපකාර ඇතිව ව්‍යාපාර කටයුතුද කරගෙන ගියහ. රොයේන් හා රුහසි විවාහ වී මාස දෙකක්ද ඉක්මවා කල් ගොසිනි. ඉදින් මේ කාලය පුරාවටම ඒ කැදැල්ල තුළ ගෙවුණු සොඳුරු ප්‍රේමනිය හෝරාවන් ගණන ගණනය කළ නොහැකි තරම්ය. ඇයත් ඔහුත් සමගියෙන් සාමදානයෙන් තෘප්තිමත්ව විවාහ ජීවිතය ගත කරන්නෝය.

" සුදු අම්මේ.. මම ගිහින් එන්නම් මැණික.. වෙලාවට බෙහෙත් ටික ගන්න ඕන හරිද.. "

" හරි දේව්... හවසට මම ආවහම අපි යමු බීච් එක පැත්තේ... ම්ම්.. ටික දවසකින් කොහෙවත් යන්නම බැරි වුණානේ... "

" හ්ම්ම්... ඔයා ආවහම යමු.. මං බලන් ඉන්නව දේව්... "

ඇයගෙන් සමුගෙන ඔහු ආරක්ෂකයින් පිරිසද කැටුව පිටව යන්නට වූයේ අද දින පැවැත්වෙන යෞවන සමාජ කිහිපයක් අතර ඇති ක්‍රිකට් තරගාවලිය පැවැත්වෙන ක්‍රීඩාංගනය වෙතය. එහිදී තවත් විශේෂාංග රැසක් ද සංවිධානය කර ඇති අතර ඊට අමතරව ක්‍රීඩා භාණ්ඩ ආදිය බෙදා දීමටද කටයුතු සලසා ඇත.

" සහියා.. අර බෝල් ටිකයි නෙට් ටිකයි ඒවා මේවා ඔක්කොම හරි නේ... "

" ආහ් හරි බං.. ඒවා සේරම යැව්වා..."

" එහෙනම් කමක් නෑ.. කීයටද පටන් ගන්නවා කිව්වේ..."

" නවය වෙද්දිනේ.. තව ටික වෙලාවක් තියෙයි බං... "

" දිලා ටිකක් හයියෙන් යමුද. පරක්කු නොවී වෙලාවටම යාගන්න තියෙනවා නම් තමා හොඳ... "

" හරි සර්... "

තත්පර එක දෙක ගෙවෙමින් ඔවුන්ගේ රථය නතර වූයේ තරුණ පිරිස් රැසක් ඒකරාශී වී සිටි තරමක් විශාල ක්‍රීඩාංගනයක් අසලය.