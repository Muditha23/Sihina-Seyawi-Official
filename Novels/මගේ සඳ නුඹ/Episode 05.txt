" ආ... ඒ කියන්නේ , අච්චි අම්මා මාව දන්නවා... "

ඔහුද එලෙසින් විමසන්නට වූයේ ඉතාමත් සුහදශීලීවය.

ඉදින් මේ සුහදශීලී ආමන්ත්‍රණය ඔහුගේ චරිතය තව තවත් උකහා දක්වන කැඩපතක් ලෙසට ඉස්මතු වී පෙනුණි.ඒ ළයාන්විත ආමන්ත්‍රණයට ආච්චි අම්මාගේ සිතද ඔහු කෙරෙහි තව තවත් පැහැදෙන්නට පෙරමන් සෑදුවාය.

" මොකද නැත්තේ... , අපෙ අප්පේ, මේ දවස්වල රූපවාහිනිය දැම්මොත් ඇත්නම් පෙන්නන්නෙ ඉතින් ඔබතුමාවනෙ... අනික ඉතින් රටට ආදරේ ,රට වෙනුවෙන් ඇප කැපවෙන මිනිස්සුන්ව කොහොමද නොදැන ඉන්නේ.. ඔබතුමාව කවුද නොදන්නේ? මේ අත දරුවා පවා දන්න කොට.. "



ඇයගේ මුවින් පිටවූ ඒ වදන් පෙළින්ම ඔහු කෙරෙහි රටේ ජනතාව තබා ඇති විශ්වාසය මනාව ඉස්මතු වී පෙනෙන්නට විනි. අනෙක් කරුණ නම් තමා පැමිණි කටයුත්ත සම්බන්ධවද මෙය කොළ එළි දැල්වීමක් ලෙසට ඔහුට හැඟෙන්නට වූවේය. ඉදින් ඔහු ඈත් සමඟ සියල්ලම පැවසීමට සිතාගත්තේ කිසිදු පැකිළීමකින් තොරවය.

" ආච්චි අම්මේ, මං මුලින්ම ආපු කාරණාව කියලා ඉන්නම්කෝ.. හැබැයි ඉතින් ආච්චි අම්මා කලබල වෙන්න එපා.. අනිත් වැදගත්ම දේ තමයි මං ගැන මේ දේවල් දැනගත්තට පස්සෙදිවත් වැරදි ප්‍රතිරූපයක් ගොඩනඟා ගන්න එපා.

මේකයි කාරණාව.මං ඇත්තටම අද ආවේ ආච්චි අම්මගේ මිනිබිරීව මට ඕනේ කියන්න.. මං කිව්වේ.. , මට එයාව මැරි කරන්න ඕනේ. මට එයාව ජීවිත කාලෙම බලාගන්න පුළුවන් දුකක් නොදී... "

දේහධාරියා එසේ වදන් ගළපන්නට වූයේ වියපත් කතගේ දෙඅත් තම දෑත් වලින් අල්ලාගෙන ඒ දෑස් දෙස ඍජු බැල්මක් යොමු කරගෙනය.

ඒ වදන් සවන් වැකෙත්ම මහලු කාන්තාව ඔහු දෙස බලා සිටියේ විලම්භීතවය. ඇයට කිසිත් සිතාගත නොහැක. මන්ද ඇගේ මිනිබිරියව මේ වන තෙක් වටපිටාවේ කිසිදු නිවසකට හෝ ඈ යවා නොමැත. අනෙක් කරුණ නම් ඈ පෙර වාසය කළේද මේ නගරයේ නොව. ඉදින් මොහු ඈ පිළිබඳ තතු විත්ති දන්නේ කෙලෙස දැයි ආච්චි අම්මාට සිතාගත නොහැක. ඒ උභතෝකෝටික ගැටලුව හිත දරාගෙන ඈ වදන් ගැලපුවේ ඒ නිසාවෙනි.

" මේ... ඇමතිතුමා කොහොමද මගේ දරුවා ගැන දන්නේ.. මං එයාව කිසිම තැනක යවලා නෑනේ මෙහෙට ආවත් හරි. අනික, අනික එයාව මේ ගෙදරින් එළියට යවලත් නෑ මං... එහෙම එකේ ඔබතුමාට මගේ මිනිබිරීව දකින්න වෙලාවක් උනේ නෑනේ.. "


" හරි හරි.. ආච්චි අම්මේ... කලබල වෙන්න එපා.එයා මේ දැන් ඉන්නෙත් ගෙදර නෙවෙයි, ආච්චි අම්මේ.. "

ඔහුගේ ඒ වදන් ඇයට විශ්වාස කරගත නොහැකිය. ඇය තම වියපත් දෙඇස් සිහින් කර ඔහු දෙසට විමසිලිමත් බැල්මක් හෙළුවාය.

" ඔබතුමා මේ මොනවා කියනවද කියලා මට නම් තේරෙන්නේ නෑ.. සුදු මැණික උඩ කාමරේ නිදි මේ වෙලාවේ.. ඒත් දැන් ඔබතුමාම කියනවා ඒ දරුවා මේ වෙලාවේ ගෙදර නැල්ලු.. අනේ මන්ද මොනවා කියනවද කියලා... "

ඇයගේ වදන් හමුවේ ඈ මදක් විපිළිසරව සිටින වග ඔහුට හොඳින්ම අවබෝධ වූවේය. ඉදින් එනිසාම ඔහු ඇයගේ වියපත් දෑත තම අත්වලින් අල්ලාගෙන මිදුලේ කොනක අඹ ගස පාමුල තිබුණු ගල් බංකුව වෙත කැටුව යන්නට වූවේය.

" වාඩිවෙන්නකො ආච්චි අම්මේ.. මං කියන දේ කලබලයක් නැතුව මුලින්ම අහගන්නකෝ.. ඊට පස්සේ ආච්චි අම්මගෙ තීරණය මට කියන්න ම්ම්ම්.. "

ඒ ප්‍රකාශයට මහලු කත තම හිස වනා එකඟත්වය පළ කළාය. අනතුරුව ඔහු තම වදන් ගළපන්නට පටන් ගත්තේ හොඳ හුස්මක් ඉහළට ගෙනය.

" මේකයි කතාව.. මං ඉන්නේ තනියම ආච්චි අම්මේ. මගේ තාත්තා රට. මගේ අම්මා නැති උනාට පස්සේ එයත් ගියා මාව මෙහේ තනියම දාලා.. මේ හැමදේම මගේ කරපිටට දාලා. ඉතින් මං තනි උනා. මගේ මේ බොඩි ගාර්ඩ්ස්ලා ටිකයි මගේ යාළුවයි ඇරෙන්න මට වෙන කවුරුත්ම නෑ. තට්ට තනියම ඒ ගෙදර පාලුවෙන් ඉද්දි මම මගේ බයික් එකත් අරන් හිටපු ගමන්ම වටපිටාවේ පොඩ්ඩක් ඇවිදලා එනවා.

ඉතින් දැනට මාස පහකට වගේ කලිනුත් මේ පැත්තෙන් ඒ වගේ යද්දී තමා ආච්චි අම්මගේ සුදු මැණිකව, මගේ බෝනික්කිව මගේ ඇස්වලට අහුවෙන්නේ.. "

කතාව මඳකට නවතා දැමූ ඔහු සිනහවින් පිරී දෑස් වලින් බැල්කනිය දෙසට බැල්මක් යොමු කරන්නට වූයේ ආච්චි අම්මාද ඔහුගේ දෑස් නැවතී ඇති ඉසව්වට බැල්ම යොමු කරද්දීය.

" පේනවද ආච්චි අම්මේ.. අන්න අතන ඉඳලා තමයි මම එයාව දැක්කේ. ඉතින් මට ඉඩක් ලැබුණු හැම වෙලාවෙම අරගොල්ලන්ටත් හොරෙන් මම බයික් එකත් අරගෙන මේ පැත්තට එනවා. වෙලාවකට රෑටත් එනවා. ඒ එද්දිත් එයා අතන ඉඳගෙන හඳ දිහා බලාගෙන ඉන්නවා.

ඒත්... ඒත් මම දැන් දන්නවා මගේ බෝනික්කි ඒ බලාගෙන ඉඳලා තියෙන්නෙ හඳ දිහා නෙවෙයි කියලා... මගේ අහිංසකීගෙ ඇස් පේන්නෙ නෑ කියලා මං දැන් දන්නවා...

ඒක දැනගන්න කලින් නම් මං හිතුවේ කෙල්ල දිහා ඈත ඉඳන් බලාගෙන ආදරේ කරනවා කියලා ළඟට නොගෙනම. මොකද මගේ මේ ෆීල්ඩ් එකේ ඉන්න තරහකාරයන්ගෙන් මගෙ කෙල්ලට කරදරයක් වෙයි කියලා බයට. ඒ හින්දා එහෙම හිතුවේ.

ළඟට නොගෙන හිතිං විතරක් ආදරේ කරන එකත් හරි ලස්සනයි ආච්චි අම්මේ.. ඒත් ඒක හරිම වේදනාවක්.. ඉතින්, මං මගේ කෙල්ල ගැන මතක් කර කර මේ මාස පහටම මහ රෑට බීගෙන මගේ බෝනික්කි ගැන කියව කියව පිස්සු නැටුවා.. ඒ වෙලාවට මගේ ළඟ හිටියේ අර අතන ඉන්න කොල්ලෝ ටික විතරයි. උන්ටත් බලන් ඉන්න බැරි උනා මං විඳවනවා.. "

මෙතෙක් දුරට කතාවට ඇහුම්කම් දුන්න ආච්චිගේ වත හරි අපූරු සිනහවකින් හැඩ වූයේ මේ තරුණයාගේ තේජාන්විත කතා විලාශය සහ පෞරුෂවත් බව පමණක් නොව තම මිනිබිරිය කෙරෙහි ඇති අපමණ ආලයද ඔහුගේ දෑස් වලින් හොඳින්ම පිළිබිඹු වූ හෙයිනි.

" ඉතින් , එහෙම දුරින් ඉඳන් ආදරේ කරන්න පුලුවන් ද ඇමතිතුමා... ? "

ඇයට වුවමනා වූයේ ඔහුගේ හදෙහි ඇති සියල්ල දැනගැනීමටය.

" මගෙ කෙල්ලගේ ඇස් පේනවා නම්, මම සමහර විට තවමත් දුරින් ඉදන් එයාට ආදරේ කරයි ආ..ච්චි.. ඒත් මට දැන් නම් ඒ අහිංසකීව කොහොමටවත් ඈත් කරන්න බෑ.. ආච්චි අම්මේ.... මම ඊයෙත් කලින් දවස් වල වගේම බීලා බෝනික්කි ගැන කියව කියව ඉද්දි මගේ කොල්ලෝ ටික මම විඳවනවා බලන් ඉන්න බැහැ කියලා උන් ටික මේ.... ටිකක් මෝඩ වැඩක් කරලා.. "

" ඒ මොකක්ද ඒ ඇමතිතුමා.. "

" මේ , උන් ටික මෙහෙට ඇවිත් ආච්චි අම්මගේ සුදු මැණිකව මගෙ ගෙදරට අරන් ගිහින් ඊයෙ රෑ.. මමත් උදේ තමයි දන්නෙ. අනේ ආච්චි අම්මේ කලබල වෙන්න නම් එපා.. එයාට නියතුඩක තරම්වත් සීරීමක් නෑ. සත්තයි... අනේ ප්ලීස් ආච්චි අම්මේ, මට එයාව ඕනේ.. මට මගේ බෝනික්කිව දෙනවද ම්ම්... මං පොරොන්දු වෙනවා එයාට කරදරයක් නොවී බලා ගන්නවා කියලා.. "

ආච්චි අම්මා එවිට නම් මඳක් කලබලයට පත්වූවාය. එය ඇගේ හැසිරීමෙන් ඔහුට හොඳින්ම පසක් වූයේය. ඔහුගේ හදට ඈ මේ කාරණාවට විරෝධය පළ කරයි දෝ සැකයක් හටගන්නට වූයේද ඒ නිසාවෙනි. එය ඔහුගේ හද පාරන්නට සමත් විය.

" කෝ දෙයියනේ, මගේ දරුවා මහත්තයෝ... "

" කලබල වෙන්නෙපා ආච්චි අම්මා අනේ ප්ලීස්.. දිලා... බෝනික්කිව එක්කගෙන වරෙන්... "

" හරි සර්... "

ඔහුගේ විධානයට අනුව දිලංක ඩිපෙන්ඩර් රථයේ පිටුපස දොර විවර කර එහි අසුන් ගෙන සිටි ඇයට පිටතට බැසීමට උපකාර කළේ සහිරුගේ ද උදව් ඇතිවය. ඉන් පසුව ඇය අඹ ගස යට බංකුව වෙත කැඳවාගෙන ආවේ ද සහිරු විසින්මය . ඇය වාහනයෙන් පිටතට බසිනවත් සමඟම ආච්චි අම්මා හුනස්නෙන් නැගී සිටියේ බියටමය. ඈ ඒ දෙස දෑස් අයා බලා සිටියේ තවත් තරුණයකුගේ ද සහය ඇතිව තමා අසලට පිය මනිනා තම මිරිබිරිය වෙතටය.

" දෙයියනේ.. ඔයා හොඳින් නේද සුදු මැණිකේ.. අනේ , මම හිතාගෙන හිටියේ ඔයා තවම කාමරේ නිදි කියලනෙ දරුවෝ.. මම මේ කිචන් එකේ කිරි එක හද හද හිටියේ ඔයාගේ.. එවෙලෙ තමා මේ වාහන සද්දෙ ඇහිලා එළියට ආවේ.. "

ආච්චි රූහිගේ කම්මුලක් මත තම අතක් තබා විමසන්නට වූයේ ඈ පිළිබඳව ඇති වූ බයත් සංවේගයත් මුසු හැඟීමකින් ය. ඇගේ කලබලය රූහිට ද හොඳින්ම වැටහෙන්නට වූවාය. එනිසාම ඈ වදන් ගලපන්නට වූයේ ඔහු ගැන ඇගේ සිතෙහි නරක ප්‍රතිරූපයක් ඇති වේ යැයි බියෙනි.

" අනේ... කලබල වෙන්න එපා ආච්චි අම්මා... මම හොඳින්.. මට මුකුත් කරදරයක් නැහැ.. එයාලා මාව ආයෙම පරිස්සමට ගෙනල්ලා දැම්මනේ. අනික මේ දේට සර් වැරදි නෑ.. "

තම මිනිබිරියගේ වදන් හමුවේ වියපත් කතගේ මුවගට සිනහවක් පැමිණියේ නිරායාසයෙනි. ඇයටද තම මිනිබිරියගේ සිත හොඳින්ම වැටහෙන්නට වූවාය.

" දැන් මම කිව්වද මේකට ඇමතිතුමා වැරදියි කියලා... ඈ සුදු මැණිකේ.. මට පේන්නේ නම් සුදු මැණික්ගේ හිතට අමාරුයි වගේ.. ඇමතිතුමාට වැරදි අහන්න වෙයි කියලා.."

එසේ පවසමින් ඇයගේ මිත්තණිය සිනහ වෙන්නට පටන් ගත්තේ රූහිගේ කම්මුල්වලට ලැජ්ජාවටම ලේ පිරෙද්දීය.

" හොඳයි, මං දැන් එහෙනම් කතා කරන්නම්කෝ ඇමතිතුමා.. "

" අනේ ආච්චි අම්මා.. මට පුතා කියලා කතා කරනවාද? මොකද ඔහොම කතා කරන එක ආච්චිටත් අපහසුයි. අනික තමයි මගේ හිතටත් ඒක හරි මදි.. "

ඇගේ මුවින් කිහිප විටක්ම 'ඇමතිතුමා' යන නාමය පිටවීමත් සමඟ ඔහු මෙලෙස කියන්නට සිතා ගත්තේය. ඒ එය තරමක් දුරස්ථ බවක් පෙන්නුම් කරන්නට වූ හෙයිනි. ඔහුට උවමනා වූයේ දුරස්ථ බවකට වඩා ලැදියාවකින් කතා කිරීමටය.

" හරි මම එහෙනම් එහෙම කියන්නම්කෝ. දරුවෝ.. මම ඔයාගේ මේ කෙලින් තීරණ ගන්න එකට හරි කැමතියි.. අනික තමයි, මගේ දරුවා ගැන දැන දැනත් ඒ ආදරේ තාමත් නොවෙනස්ව තියෙනවා කියන්නෙම පුතා ගැන තවත් අතුරු කතා ඕනේ නෑ. තව දෙයක් දරුවෝ.. මට කෙනෙක්ගේ හැසිරීම, දේහ ලක්ෂණ මේ දේවල් දකිද්දිම ඒ කෙනා ගැන කියන්න පුළුවන්. ඉතින් මේ ටික වෙලාවට මට ඔයා මොනවගේ කෙනෙක්ද කියලා හොඳටම තේරුණා.

ඇරත් මට දැන් හරි මහන්සියි දරුවො. මේ ළමිස්සියක්ව තනියම ආරක්ෂා කරන එකත් ලේසි පහසු නෑ. ඊයේ උනත් සුදු මැණිකව ගෙනියනකම්ම මම දන්නේ නෑනේ.. අනික මට මගේ මේ හුස්ම ගැනත් හරිහැටි විශ්වාසයක් නැහැ කොයි වෙලේද කියලා. මොකද දැන් අපි වයසයිනේ. ඉතින් මේ දරුවා අතරමං වෙයිදෝ කියන බය මගේ හිතේ හැම වෙලාවෙම තිබුණා. පුතා වගේ උගත් බුද්ධිමත් හොඳ දරුවෙක්ට මගේ සුදු මැණිකව බාර දෙන්න පුළුවන් මට බයක් නැතුව. එතකොට මට සැනසීමේ යන ගමනක් ගියහැකි. මං නැතුව මේ කෙල්ලට යන කලක් ගැන හිතින් පිච්චි පිච්චි ඉද්දී තමා, පුතා අද මේ ගමන ආවේ.. මේ තීරණයට සුදු මැණිකගේ අම්මා තාත්තා වුණත් හිටියනම් උඩින්ම කැමති වෙනවා කියලා මට විශ්වාසයි. ඉතින් මගේ අකමැත්තක් නෑ දරුවෝ.. අපේ මේ සුදු මැණිකගෙන් තමයි අහන්න ඕනේ ඒ ගැන.. "

" බෝනික්කි.., ඔන්න ඇහුනනේ ආච්චි අම්ම නම් කැමතියි. දැන් ඉතින් ඔයාගෙ වාරේ.. "

ඔහු ඇගේ දෙස බලා එසේ පවසන්නට වූවේය. ඒ බස් සවන් වැකෙත්ම ඈ කෝළ බවින් මුහුණ බිමට හරවා ගෙන සිනහවක් පාන්නට වූයේ එහි අරුත ඔහුට මැනවින් වැටහී යන විටදීය.

" ඔන්න පුතා හරිනෙ.. දැන් සුදු මැණිකගෙ උත්තරේ හිතා ගන්න පුළුවන්නේ ඒ හිනාවෙන්ම.. "

ආච්චි එලෙසට පැවසුවේ ඈ දෙස සිනහවකින් වත පුරවාගෙන බලමිනි.

" අනේ මට.. මට මාර සතුටුයි අච්චි අම්මා.. මම ඔය දෙන්නම බලාගන්නවා අද ඉඳලා. සත්තයි.. "

මදක් සංවේදී වූ තරුණ දේහධාරියා මිත්තණිය වැළඳගෙන වදන් හැසිරුවේ වියපත් ඇගේ දෙඇස් වලටද කඳුළු පිරෙන විටය.

" මං ගත්තේ හරිම තීරණය කියලා ඔයා ආයෙම ඔප්පු කරලා පෙන්නනවා දරුවෝ... "

ඒ උස්මහත් කඩවසම් යෞවනයාගේ හිස පිරිමදිමින් ඈ වදන් ගලපන්නට වූයේ සිතේ සොම්නසිනි.

" අපි තේ ටිකක් බොන්න යමු දරුවෝ.. අර ළමයින්ටත් වාඩිවෙන්න කිව්වා නම්.. "

ආච්චිගේ වදන් සමගම රූහිද මිත්තණියගේ පසුපසින් නිවස තුළට ඇතුළු වුණේ අමාත්‍යවරයාද ඔහුගේ මිතුරු සහිරු සමග නිවස තුළට ඇතුල් වෙද්දීය. අනෙක් පිරිස එළිමහනේ අඹ ගස් සෙවන යට රැඳී සිටින්නට විය.

නිවස තුළට ඇතුළුව සෝපාව මත අසුන්ගෙන මඳ වේලාවකට පසුව ඔහු හිස ඔසවා නිවසේ ඒ මේ අත සිසාරා බැල්මක් යොමු කරන්නට වූවේය. එක්වරම ඔහුගේ නෙත් බැල්මට හසු වුණේ තරප්පු පෙළට ඉහළින් බිත්තියේ එල්ලා තැබූ මල් මාලයක් දමා ඇති සේයාරුවකි. එය දැක ඔහුගේ ඇස් විසල් වූයේ එය පුදුම සහගත දෙයක් වූ බැවිනි. ඔහු ඒ පුදුමයත් සමගම තම දකුණු පස අසුන්ගෙන සිටි ඔහුගේ මිතුරු සහිරුගේ උරහිසට ඇන ඒ දෙස පෙන්වන්නට වූයේ සහිරුගේද ඇස් ගෙඩි විශාල වන විටය.

" මේ මේ.... ඇමතිතුමා... ! ඇමතිතුමාගේ කවුද එතකොට මේ....