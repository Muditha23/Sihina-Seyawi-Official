ඇගේ ප්‍රබල චෝදනා හමුවේ ඒ පිරිමි පපුව තවත් කෙලෙස නම් දරන්නද... තමා ප්‍රාණ සමව පෙම් කල යුවතියගේ මුවින් මේ සා චෝදනා දරන්නට තරම් තමා පව් කර ඇත්දැයි ඔහු තම සිතින්ම විමසන්නට වූවේය. තමාටම තම දෙපා වාරු නොමැති වගේ දැනී යද්දී ඔහු හුන් තැනම ඇගේ සයනේ පාමුල දෙදෙණින් වැටුනේ ඒ පිරිමි දෙඇස් වලින් තව තවත් අනෝරාවක් මෙන් එක හැල්මේ කඳුළු කැට ගළන්නට පටන් ගනිද්දිය. ඇය මේ චෝදනා කරන්නේ ඔහුට මිනීමරුවා යන නම් පට බඳිමින්ම පමණක් නොව. තම ලයෙහි ඈ නමින් උපන් පාරිශුද්ධ ආලයටය.. ඉදින් තවත් නම් ඒ කඨෝර වදන් පිරිමියෙක් වුව ඔහුටද දරා ගැන්මට හැකියාවක් නොමැත..

" සුදු මැණිකහ්... ! මේ හොඳටෝම ඇති දැන්... මනස්ගාත කියවලා මේ අහිංසකයාගේ හිත තවත් රිද්දලා නිකං බොරුවට පව් පුරවගන්න ලෑස්ති වෙන්න එපා ළමයෝහ්...."

මෙතෙක් වෙලා සියල්ලම දෙස ඉවසීමෙන් බලා සිටි මිත්තණිය හඬ අවදි කරන්නට වූයේ රොයේන්ගේ කඳුළු ඇගේ හිතටද දරා ගැනීමට නොහැකි තැනය. ඔහු කෙරෙහි උපන් සංවේගයෙන් ඈ තම මිණිබිරිය අරඹයා වදන් ගොනු කළේම හඬා වැලපෙන ඔහු අසලට ලංවෙමිනි.

" මගේ පුතාහ්... ඔයා හිමීට එළියට යමු දරුවෝ.. මම එන්නම්කො මෙයත් එක්ක කතා කරලා. ඉවසීමෙන් ඉන්න දරුවෝ.. මම තේරුම් කරන්න බලන්නම්කෝ පුතේ.. පුතා එළියට වෙලා ඉන්නකෝ..."

ඔහුගේ උරහිස මතට අතක් තබා මිත්තණිය වදන් ගලපද්දී බිම දෙදෙණ හොවාගෙන කඳුළු වගුරුවමින් සිටි දේහධාරියා බිමින් නැගිට ඈ දෙසට නෙත් යැව්වේ ඈ නම් කට කොණකින් සිනාවක් පාද්දීය.

" හහ්... ආයේ මොනවා බලන්නද ආච්චි අම්මේ.. මම නම් මේ මනුස්සයාගේ ගෙදර යන්නේ නෑ කීයටවත්.. අපි අපේ ගෙදරම යමු..."

ඇගෙන් නික්මෙන වදන් ඔහුගේ හදට දැනෙන්නට වූයේ විස උල්කටු ඇනෙනවාක් මෙනි. මෙතරම් කලක් මාස කීපයක් පුරාවට මවගෙන් පසු තම දිවි දෙවැනි කොට ආලය කළ එකම යුවතියගෙන් මේ සා වදන් ඇසීම ඔහුට ගෙන ආවේ දැරිය නොහැකි වේදනාවකි. වේදනා බරිත දෙනයන ඈ දෙසට හෙලූ දේහධාරියා ඒ නිල් ඇස් අතරේ අතරමං වෙමින්ම කතා කරන්න වෙද්දී ඈ ඒ වදන් තඹ සතේකට හෝ ගණන් නොගන්නා බව අඟවන්නට වූවාය.

" මාව අහන් ඉන්නත් අකමැතිද මැණික... හ්ම්ම්... කමක් නෑ.. හැබැයි උඹම පසුතැවෙයි බං මේ වචන වලට දවසක... කමක් නෑ මම තරහා නෑ.. මං එළියෙන් ඉන්නම්. තවත් මගේ රූපය නිසා ඔයාගේ ඇස් වෙහෙස වෙනවට අඬනවට මං කැමති නෑ. මං එළියෙන් ඉන්නම් ආච්චි අම්මේ.. උවමනාවක් උනොත් කතා කරන්න.."

" හරි පුතේ මං කතා කරන්නම්කෝ..."

ඔහු දෙසට අනුකම්පා සහගත බැල්මක් හෙලමින් මිත්තණිය වදන් ගැලපුවේම ඔහු තනිවී නොමැති බව ඇඟවීමට මෙන්ය. ඒ වදන් ඔහුගේ හදට සුළු වශයෙන් හෝ සහනයක් එක්කරන්නට සමත් වූවේය. ඇයට හිසෙන් සංඥා කරමින්ම අසරණ සිනාවකින් වත සරසාගෙන දේහධාරියා යලිත් රෝහල් කුටියෙන් පිටව ගියේ ඇයත් මිත්තණියත් එහි තනිකරමිනි.

මේ වන විට වේලාව රාත්‍රි දහයටද ආසන්නය. නමුදු කිසිවෙකුටත් කාල වේලාව ගැන හෝ නිනව්වක් නොමැතිය. සියල්ලන්ම උන්නේ ඇයව දැක බලා ඇගේ සුවදුක් විමසනා අටියෙනි. තවද ඇගේ දෑස් වලින්ම ඔවුන්ව දැක ඔවුන් හා සුහඳ පිළිසඳරක යෙදෙන පළමු මොහොත මෙයය. ඉදින් සියල්ලන්ටම ඒ පිළිබඳ වූයේ මහත් උද්යෝගයකි. ඒ සිතුවිල්ලෙන්ම රෝහල් කුටියේ ද්වාරය දෙස බලා සිටි ආරක්ෂක පිරිසගේත් මිතුරන් තිදෙනාගේ හා වර්ෂාගේත් දෑස් දිදුලන්නට වූයේ එහි ද්වාරය විවර වෙන අයුරු දැකීමෙන්ය. එහෙත් ඉන් පිටතට පැමිණි දේහධාරියාගේ දෑස් වලින් එක පිට එක ගලා හැලෙන කඳුළු ගංගාව ඔවුන් සියල්ලක්ම කලබලයට පත් කරන්නට සමත් වූහ.

" මචං දේව්.. අඩේ ඇයි බං මේ... අනේ කොල්ලෝ බය කරන්නේ නැතුව කියහන්කො බං.. අනේ මචං, උඹ හොඳටම අඩනවනේ.. ආයෙත් මුකුත් අවුලක්ද බං..."

රෝහල් කුටියේ ඉදිරියෙන් වූ අසුන් පෙළ අසලට හෙමි හෙමින් පියවර තැබූ දේහධාරියා එක් අසුනක් මතට කඩන් වැටෙන්නට වූයේ මුළු ලොවම කඩා වැටුණාක් මෙන් හැඟීමක් සිත තුළ ජනිත වෙද්දිනි. ඒත් සමග ඔහුගේ උරහිස මතට තම අත්ල තදකරමින් තනුජ ඔහුගේ කඳුළුවලට හේතු විමසුවේ සියල්ලන්ගේම අවධානය එදෙසට යොමුවන විටය.

" මගේ කෙල්ල... මගේ කෙල්ල....!"

" ඔව් ඉතින්..! සුදු නංගි..! කියහන්කො බං.. සුදු නංගිට මොකද..! "

එවර ඒ ඉවසුමක් නැති නොසන්සුන් වදන් පිට වූයේ සහිරුගේ මුවෙන්ය.

" මගේ කෙල්ල මාව දකින්නවත් අකමැතියි බං.. එයා මේ ලෝකේ වැඩියෙන්ම වෛර කරන මිනිහා තමයි මේ මං.. "

" මොකක්ද...!!! "

සියල්ලන්ගේම මුවින් ඒ විශ්මය පිරිවදන් පිට වූයේ එකම හඬකිනි. මේ කිසිවක් කිසිවෙකුටවත් හරි හැටි සිතාගැනීමට නොහැක. ඉදින් ඔවුන් දේහධාරියා දෙස බලා සිටින්නට වූයේ පිළිතුරු අපේක්ෂාවෙනි. මඳ වේලාවක් දෑස් පියාගෙන දෑත් මිට මොලවාගෙනම හයියෙන් සුසුමන් වාර කිහිපයක් පිට කෙරූ යෞවනයා තමාගේ තනි නොතනියට උන් තම ආරක්ෂකයින් පිරිස හා මිතුරන් දෙසට බැලුම් හෙලුවේය. වේදනාවෙන් වුවද ඔහු තමාත් ඈත් අතර රෝහල් කුටියේ සිදුවූ සියල්ලක්ම හා තමා පිළිබඳව ඈ පැවසූ ඒ විස්මයජනක කතා පුවතත් ඔවුන් හමුවේ දිග හරින්නට වූවේය. ඒ පුවත සැලවෙත්ම සියල්ලෝම රොයේන් දෙස දෑස් විසල් කරගෙන බැලුම් හෙළන්නට වූහ. තත්පර කිහිපයක් නිහඬවම තිබූ අවකාශය යළිත් සසල කරන්නට වූයේ නවීන්ගේ හඬය.

" මොකක්...!! "

" ඒ මොන කතාවක්ද බං ඒ... මිනීමරුවෙක්ලු උඹ...! මොන බහුබූත කතාවක්ද යකො ඒක...."

" කියල වැඩක් නෑ නවියා... සුදු නංගි කොහොමද අපේ දේව් ගැන එහෙම හිතුවෙවත්... මේ කෙල්ලට තේරෙන්නේ නැද්ද මුගේ හිතේ තියෙන ආදරේ.. මූ මොන වගේ මනුස්සයෙක්ද කියලා එයාට දැනුනේ නැද්ද තේරුනේ නැද්ද ඒකට ජීවත් වෙද්දිවත්..."

" ඒකනෙ සහිරු .. අනේ මන්දා කෙල්ලත් පව්.. කොතැනක හරි පටලැවිල්ලක් තියෙනවා කියලා මට හිතෙන්නේ නම්... නැත්තං ඒ ළමයත් ඔය වගේ කතා කියයිද.. ඔච්චරටම කලබල වෙයිද.. අපි හැමෝම දන්නවනේ ඉතින් නංගී කොච්චර නම් සර්ට ආදරෙයිද කියලා.. "

වර්ෂාද තම සිතැඟි වදන් බවට පෙරළන්නට වූයේ සියල්ලන්ම ඒ හඬ හොඳින් අසා සිටිද්දිය.

" හ්ම්.... මටත් හිතෙන්නේ ඒකමයි වර්ෂා මිස්... කොතැනක හරි වැරැද්දක් තියෙනවා. එහෙම නැතුව සුදු නංගි කියන්නෙ නරක ගුණමකු කෙල්ලෙක් නෙවෙයි.. කොයිතරම් කෑ ගැහුවත් සර් ගැන ඒ හිතේ තියෙන ආදරේ මරලා දාන්න නම් සුදු නංගිට බෑ. ඒක මට සීයට දාහක් ෂුවර්...."

දිලංකගේ බස් අසත්ම මෙතෙක් වේලා තම හිස පහතට නැඹුරු කරගෙන උන් දේහධාරියා තම හිස එසෙව්වේ සිහින් බලාපොරොත්තුවක සේයාවක් ඒ දෑස් අද්දර නලියද්දිනි.

" දිලා... උඹට.. උඹට විශ්වාසද...."

" මොකක්ද සර්.. ! "

" සුදු අම්මා වෙනස් වෙන්නෙ නැති වෙයි කියලා.. මං කියන්නේ මාව දාලා යන්නේ නැතිවෙයි කියලා... විශ්වාසද..."

" අනිවාර්යෙන්ම සර්.. එදා සර් ගෙදර එන්න පරක්කු වුන දවසේ වෙච්ච දේවල් අපිත් දැක්කනේ.. සර්ට සුදු නංගී පනටත් වඩා ආදරෙයි... අද එකපාරම සර්ව දැක්කහම එයාට ඒ පරණ සිද්ධි මතක් වෙන්න ඇති. එයා ඉන්නේ මොකක්ම හරි වැරදි වැටහීමක කියලා එයා දන්නේ නෑ නේ.. ඒක දන්නෙ සර් විතරනේ.. ඉතින් මේ වගේ ඇත්ත නැත්ත එළිවුණ දවසක නංගි ආයෙම සර්ගේ ළඟ නතර වෙයි පරණ විදිහටම..."

දිලංක පමණක් නොව අනෙක් පිරිසගේද
සැනසිලිබස් ඔහුව සනසන්නට සමත් වූවේය. ඉදින් ඒත් සමගම ඔහුගේ හද ගැස්මට මද සහනයක් ලැබෙන්නට වුණි.

" අනිවාර්යෙන්ම දේව්. අපි කොහොම හරි මේවගේ ඇත්ත නැත්ත මුලක ඉඳන් හොයාගමු.. ම්ම්...."

" ඔව් දේව්.. උඹට අපි ඉන්නවනේ බං.. මං, සහියා, මේ තනුවා, අපේ මේ කොල්ලෝ සෙට් එකත් ඉන්නේ.. ඉතින් සහියා කියනවා වගේ අපි මේ කේස් එක ගැන හොයමු අද ඉඳලා..."

" මචං... අනේ සොරි බං, මං ටිකක් පරක්කු වුනා එන්න.. හැබැයි උඹල කතා කරපුවා නම් මං ටිකක් වෙලා අහගෙන හිටියේ. මටත් දැන් නම් හිතෙනවා මෙතන මොකද්දෝ මන්දා අපි නොදන්න දෙයක් තියෙනවා වගේ කියලා.. අපි බලමු කොල්ලෝ.. උඹත් එක්ක මේ යාළුවත් ඉන්නවා ඕනම දේකට. ඒක අමතක කරන්න එපා මචන්..."

මීට සුළු මොහොතකට පෙර රෝහල වෙත පැමිණි රදීෂ් පලිහවඩනගේ සවනට මේ කතා පුවත වැටෙන්නට වුණි. ඉදින් ඔහුද මේ පිළිබඳව විමසිල්ලෙන් කරුණු ගෙනහැර දක්වන්නට වූවේය. එය රොයේන්ගේ හිතට තවත් සහනයක් වූවා කිවහොත් නිවැරදිය.

" අනේ තෑන්ක්ස් මචං... මට තේරෙන්නෑ බං මේක කොහෙන් පටන් අරගන්නද කියලා කොහොම විසඳන්නද කියලා. අපිට සුදු අම්මගේ අම්මලාගේ මර්ඩර් කේස් එක ආයෙමත් රීඕපන් කරන්න බැරිද බං. "

" මොකද බැරි, එහෙම කරමු.. මගේ පැත්තෙන් වෙන්න ඕන දේවල් ටික මන් ගානට කරල දෙනවා උබ කිව්වත් නැතත්. අන්න එතන ඉඳලම අපි මේ වැඩේ පටන් ගමු... ඕනම වෙලාවක අපි ඉන්නවා උඹත් එක්ක මචං. උබ කවුද කියලා අපි හොඳටම දන්නවනේ බං...එහෙම එකේ නිකමට හරි නරක නාමයක් උබගේ පැත්තට වැටෙනවට අපි කැමති නෑ. නංගිට බනිනවාමත් නෙමෙයි බං. ඒ කෙල්ලත් වැරදි නැතුව ඇති... හැබැයි අපි කවුරුත් නොදන්න දෙයක් ඒ කතාවේ තියෙනවා කියලා මට හිතෙන්නෙ බං...."

රෝහල් කුටියෙන් පිටත රැඳී සිටි පිරිස එලෙස දීර්ඝ කතාව නියැලෙද්දී කුටිය තුළ උන් රූහි නම් උන්නේ ඇස් වල කඳුළු පුරවාගෙන තම හිස කොට්ටය මතට බර කරගෙනය.

" තමුන් කියපු වචනයක් වචනයක් ගානෙම දවසක පසුතැවෙයි සුදු මැණික... බෝධිසත්වයෙක් වගේ ඉන්න අර දරුවටනේ ඔහොම හිතක් පපුවක් නැති කතා කිව්වේ...."

" ඉතින් ආච්චි අම්මේ මං ඇත්තනේ කිව්වේ.. දැකපු දේනේ මං කිව්වේ.. එහෙම එකේ කොහොමද මං හිත හදාගෙන එයත් එක්ක එයාගේ ගෙදරම ඒ මූණ බල බල ඉන්නේ..."

" ඒ කියන්නේ තමුන් හදන්නේ ඒ දරුවාගෙන් ඈත් වෙන්නද ආහ්.. එහෙමද.. ඔයාට එහෙම ඉන්න පුළුවන්ද සුදු මැණිකේ...."

ඇගේ දෙනෙත් වලට කඳුලැල් පිරෙන්නට මිත්තණියගේ ඒ වදන් පමණක්ම ප්‍රමාණවත් වූවාය. ඉදින් මිත්තණියගේ මුව කොනකට පැමිණියේ අපූරු සිනහවකි. ඒ බැව් රූහි නොදුටුවාය.

" හහ්... බැහැ නේද.. ඈත් වෙන්න පුළුවන් බැඳීමක්ද දරුවෝ ඔයාලා අතර තියෙන්නේ ම්ම්.. නෑ නේද.. පිස්සු වැඩ නොකර ඒ දරුවා එක්ක හෙට ගෙදර යන්න ලෑස්ති වෙන්න.. කසාදයක් කියන්නේ විහිළුවක් නෙවෙයි මේ අද ඇවිල්ලා ආයෙම හෙට යන්න.. "

" ඒත් ආච්චි අම්මේ මං කොහොම..."

" සුදු මැණික... "

ඇගේ වදන් එපමණකට සීමා වූයේ මිත්තණිය යළිත් කතාබහ අරඹද්දිය.

" මං මොනවද කියල දීලා තියෙන්නේ ඔයාට පොඩි කාලේ ඉඳලා.. ඔහොමද තීරණ ගන්නේ මිනිස්සු උනහම.. හිතුමතේ තීරණ ගන්න ලෑස්ති වෙන්න එපා. ඇරත් කවුරු මොනවා කොහොම කිව්වත් මට නම් ඒ දරුවා විශ්වාසයි. ඒ ළමයා ඔය කියනවා වගේ අපරාධකාරයෙක් කියලා මගේ හිත පිළිගන්න ලෑස්ති නෑ. නැතත් මට කෙනෙක් දිහා බැලුවම තේරෙනවා ඒ කෙනා කොහොමද කියලා.. ඉතින් තමනුත් ඔය විකාර දේවල් ඔලුවට දාගෙන් නැතුව හිටියොත් තමයි හොඳ. නැත්තං ඉතින් හෙට ගෙදර යන්න තියෙන එකත් නැතිවෙයි විකාර හිතලා කලබල වෙන්න ගියොත්.. ඔයාට ඔහොම කලබල වෙන්න හොඳ නෑ පුතේ...."

" අනේ පව් අර දරු පැටියා.. මේ නිල් ඇස් දෙකෙන් එයාව දකිනකම් ඉවසිල්ලක් නැතුව හිටියෙ.. ඔයාගෙ හිනාව බලන්න හිතාගෙන එන්න ඇත්තේ.. එහෙව් දරුවටනෙ සුදු මැණිකේ ඔයා අරහෙම කතා කරේ.. එහෙම හිතාගෙන ආපු දරුවගේ හිත අර වගේ රිද්දන්න පුළුවන් උපරිමයෙන් ඔයා රිද්දෙව්වා කැත වචන කියලා. පව් අසරණයා.. තට්ට තනියම ගෙවපු ජීවිතයට අපි ආවට පස්සේ ඒ අහිංසක ඇස් වල තිබුන සතුට මං හොඳටම දැක්කා. ඉතින් තවත් මුරණ්ඩු වෙන්න එපා සුදු මැණිකේ.. ටිකක් හරි ඉවසීමෙන් ඉන්න. ඔයා ඉන්නෙ වැරදි වැටහීමක කියලා මට හිතෙනවා..."

දෑස් වසාගෙනම සිටියද රූහි ඒ වදන්වලින් තම සිත රිදවා ගනිමින් උන්නාය. තමා ඔහුට එලෙස කතා කිරීම වැරදි බැව් ඇයට දැන් දැන් සිතෙන්නට වූවාය. නමුදු තම දෑස් වලින් දැකී ඒ ඛේදනීය රාත්‍රිය ඇයට අමතක කිරීමටද නොහැකිය. ඉදින් ඈ අසරණ වන්නේ ද එබැවිනි. ඒ බැව් සිතීම පවා ඇයට අසීරු කාර්යයකි. නොකීවාට ඇගේ විඩාබර වත දෙස බැලූ කල මිත්තණියටද ඇගේ පසින් ඇයද සාධාරණ බැව් වැටහෙන්නට වූවාය. නමුදු රොයේන්ද කිසිලෙසකත් වැරදි බව නම් මිත්තණියගේ සිත පිළිගන්නට අකමැති වුණි.

" මගේ දෝනි.. අනේ ඉතින් මේ ඇස් දෙක පේන දවසක් වෙනකන් මං කොච්චර මග බලන් උන්නද.. මට දැනෙන සතුට වචන කරගන්න බෑ දරුවෝ.. ඇරත් ඒ සතුට ඒ විදිහට එක හිතෙන්ම නිදහසේ විඳගන්න නැතුව ගියානේ මේ වෙච්ච දෙයත් එක්ක. කවුද හිතුවේ දෙයියනේ මෙහෙම පටලැවිල්ලක් වෙයි කියලා..මටත් වඩා මේ දවස එනකම් මග බැලුවේ අර දරු පැටියයි.. ඒත් ඒ අහිංසකයගෙ හිතේ සතුට නැත්තටම නැතිවෙලා ගියා.. පැය ගානක් අඬපු ඒ ඇස් වලට හිනාවක් ආවේ ඔයාට සිහිය ඇවිල්ලා ආයෙමත් ඇස් පේනවා කිව්වට පස්සේ පුතේ.. ඒත් හිනාවීගෙනම මේ කාමරය ඇතුලට ආපු ඒ දරුවා ආයෙම යන්න ගියේ හිතට මහා බරක් එකතු කරගෙන.. ඒ විතරක් නෙවෙයි ඒ ඇස්වල තිබිච්ච සතුටක සේයාවක්වත් දැන් නෑ. අනේ හරිම පව් දරුවෝ...."

" මම.. මම වැරදිද ආච්චි... ඒත් දෙයියනේ මාත් අසරණයි නේ.. මං කොහොමද ඒක අමතක කරන්නේ...."

පසුතැවිලි ස්වරයෙන් රූහිගේ මුවින් ඒ වදන් පිට වෙත්ම මිත්තණිය ඇගේ කෙස් වැටිය අතරින් අතගිලි තුඩු ගෙනයන්නට වූයේ දෑස් වසාගෙන කල්පනාවේ සිටි රූහිට ඉන් මදක් හෝ අස්වැසිල්ලක් ලැබෙන විටය.