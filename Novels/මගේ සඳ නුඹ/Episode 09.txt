" ආච්චි අම්මා , මොකද ගියපු වැඩේ.. කවදද නැකත තියෙන්නේ..? ලඟදීම එකක් නැද්ද..?"

ඔහු එක පෙළට ප්‍රශ්න කිහිපයක් යොමු කරන්නට වූයේ ඒ පිළිබඳව දැනගන්නා තුරු ඔහුට ඉවසිල්ලක් නොතිබුණු හෙයිනි.

ඇයගේ මුවගට ඉබේටම සිනහවක් ගලා ආවේද එබැවිනි. ඒ සිනහවෙන්ම ඈ තරුණ දේහධාරියා දෙසට බැල්මක් යොමු කරන්නට වූවාය.

" මට පේන්නේ මේ ඉලංදාරියටත් හදිස්සි වගේ, ඉක්මනට වෙඩින් එක ගන්න.. කලබල වෙන්න දෙයක් නෑ. ඔන්න.. තව දවස් පහකින් නැකතක් තියෙනවා හොඳ.. හැබැයි ඉතින් ඒ දිනේ ළඟ වැඩිද කියලත් නම් මට හිතුනා. මොකද මේවා ඉක්මනට ලෑස්ති කරගන්න පුළුවන් වෙයිද දන්නෙත් නෑනේ.. "

" ආහ්.. නෑ නෑ , ආච්චි අම්මා ඒ ගැන කලබල වෙන්න එපා. ඉක්මනට මට ඒ වැඩ ටික මැනේජ් කරගත්තැහැකි. මොකද යාළුවො ටිකත් ඉන්නවනෙ මගේ. අනික ඉතින් මේ ගාර්ඩ්ලාගෙනුත් පොඩි පොඩි උදව් ගන්න පුළුවන්නේ.. "

ඔහු වදන් ගළපන්නට ඉක්මන් වූයේ කසාදය තවත් කල් දැමීමට අකමැති වූ හෙයිනි.

ඔහුට වුවමනා වූයේ හැකි ඉක්මනින් ඈව තමාගේ නීත්‍යානුකූල භාර්යාව කර ගැනීමටය. ඔහු උන්නේ පුදුමාකාර ප්‍රීතියකිනි.

" එහෙනම් ඉතින් මට ප්‍රශ්නයක් නෑ පුතා. මේ වැඩ ටික වෙන විදිය ගැන පුතාම හිතලා බලලා ප්ලෑන් කරන්නකෝ එහෙනම්.. අපිට වඩා දැන් ඉන්න දරුවන්ට ඒ ගැන අවබෝධයක් තියෙනවනේ.. "

ආච්චි අම්මා එසේ පවසමින් තම කාමරය වෙත ඇදුනේ ඇඳුම් මාරු කරගෙන මුළුතැන් ගේ වෙත යාමේ අදහසිනි.

සාලය තුළ ඉතිරිව උන්නේ ඔහුත් ඇයත් පමණි. ඈ අසුන්ගෙන උන් සෝපාවේ ඈ අසලින්ම දේහධාරියා අසුන් ගත්තේ ඇගේ රුව දෙස දිලිසෙන දෙනෙතින් බැල්මක් හෙලමිනි. ඔහුට සිතුනේ තමාගේ දිවියේ සතුටුම කාලය මේ යැයි කියයි. මන්ද, මෙපමණ කලක් තනිකඩව මේ නිවසෙහි උන් ඔහුට අද තනිකම පාළුව දැනෙන්නේ නොමැත. එපමණක් නොව දින පහකට පසුව එළඹෙන දින දී තම විවාහය ඈත් සමග සිදුවීම ඔහුගේ සිතට මහත් අස්වැසිල්ලක් වූවේය. තමා විඳවමින් සිටි කාලය අවසන් බව ඔහුටම හැඟෙන්නට විය.

රොයේන් තම දුරකථනයෙන් ඔහුගේ පියාට ඇමතුමක් ගන්නට වූයේ ඈව තමා අසලටම ලන් කරගෙන ඒ අතක් තම අත්ලේ පටලවාගෙනය.

" හෙලෝ පුතා... "

" ඩැඩී... "

ඔහු සිනාවකින් දුරකථන තිරය දෙස බලා එසේ අමතන්නට වූයේ වීඩියෝ ඇමතුමක රැඳී සිටි තම පියාණන් වෙතටය.

" පුතා.. මොකද දැන් වෙන්නේ ඔහේ.. කෝ දැන් බලන්න ඔයා මට උදේ ඉඳලා කිව්ව මගේ ලේලි පොඩ්ඩව.. "

පියා ඇහුවේ හිනහවක් ඔහු දෙසට පා කරමිනි. ඒ වදන් රොයේන් අසලම වාඩි වී සිටි ඇයට ඇහුනේ ඈ ඉන් මදක් ලැජ්ජාවට පත්වන විටදීය.

" ආ , එයාව පෙන්නන්න තමයි ඩැඩී මං ගත්තෙ මේ.. ඉන්නකො ඩැඩීගේ ලේලි පොඩ්ඩව පෙන්නන්න.. මේ ඉන්නෙ... ඩැඩී ඔන්න තව දවස් පහයි හොඳේ වෙඩින් එකට.. ආච්චි දැන් ගිහින් බලාගෙන ආවා.. ඔයා එනවා නේද.. "

" එහෙමද.. ඔව් ඔව් එනවා එනවා දරුවෝ... ඔයා කිව්වා වගේ බෝනික්කියක්ම තමයි.. හොඳයි හොඳයි.. කොල්ලගේ හිත නතර විච්ච එක ගැන අමුතුවෙන් අහන්න දෙයක් නෑ.. මං කොහොමත් එන්නනෙ හිතාගෙන හිටියෙ පුතා , ඔයාව බලලා යන්න.. ඉතිං මං අනිද්ද රෑ වෙද්දි ඔහේ.. "

ඒ වදන් ඇසී ඔහුගේ මුව සිනහවකින් ආලෝකමත් විය. ඔහු තම පියාගේ ආගමනය පිළිබඳ සතුටු වූයේ මවගේ මරණයෙන් පසුව ඔහු ලංකාවෙන් පිටව දැනට වසර එකහමාරක පමණ කාලයක් වන හෙයිනි.

" දරුවෝ.. කෝ ඉතින් මගේ ලේලිට ටිකක් කතා කරන්න කියමුකෝ බලන්න.. "

නලින් මහතාගේ වදන් ඇසී ඇයගේ මුවගේ කෝළ සිනහවක් ලැගුම්ගත්තාය. ඈ මද සිනහවකින්ම ඔහුව අමතන්නට වූයේ ඔහුව දුරකථනය ඔස්සේ නොපෙනුනද ඒ කටහඬ ඇයට ඇසෙන්නට වූ හෙයිනි.

" දෝණි... කොහොමද පුතේ ඔයාට..."

" මං හොඳින් අප්පච්චි... "

ඇයගෙ මුවින් ඒ ආදරණීය ආමන්ත්‍රණය ඇසෙත්ම නලින් මහතාගේ හදට දැනෙන්නට වූයේ ඇය ගැන අපරිමිත දාරක සෙනෙහසකි. ඔහුත් තම බිරිඳත් රොයේන්ගෙන් පසුව තවත් දරුවකු ගැන බලාපොරොත්තු තියා නොගත්තේ ඇය යම් අසනීප තත්ත්වයකින් පෙළුණු හෙයිනි. ඉදින් ඔහු තම බිරිඳගේ සිත රිදවීමට අකමැති හෙයින් ඔහුගේ සිත තුළම තබාගත් එක් කරුණක් විය. එනම් ඔහු දියණියකගේ පියෙක් වීමටද මහත් ආශාවෙන් පෙළීමයි. එහෙත් තම ප්‍රියාදර බිරිඳගේ අසනීප තත්ත්වය හේතුවෙන් ඔහු එම ආශාව යටපත් කරගන්නට වූයේ ඇය කෙරෙහි වන අපමණ ආලය හේතුවෙනි.

ඉදින් රූහි මෙලෙසින් ඔහුව "අප්පච්චි"ලෙස අමතන්නට වද්දී ඈව ඔහුට හැඟෙන්නට වූයේ තමාගේම දියණිය ලෙසටය. ඔහුගේ ඇස් අගට කඳුළක් ද මෝදු වූවේය.

" අනේ දෝනි... මං හරි කැමතියි ඔයා එහෙම අප්පච්ච කියලා කතා කරනවට පුතේ.. කොහෙද ඉතින්, මේ අපේ ඉලන්දාරියා පුංචි කාලෙ ඉඳලම මට කිව්වේ ඩැඩී කියලනෙ.. දැන් ඉතිං ඔය පුරුදු වෙනස් කරන්න බෑනේ.."

ඔහුගේ එවදන් දේහධාරියා අසා සිටින්නට වූයේද සිනහවකින්ය.

" ආ... ඒ පාර මේ දෙන්නා මට විරුද්ධව දැම්ම ඉඳලා කුමන්ත්‍රණ දියත් කරන්නත් අරන් නේද. ඩැඩී ඔයත් නම් වෙනදා මාත් එක්ක ඔහොම කතා කර කර ඉන්නේ නෑ වැඩි වෙලා කෝල් ගත්තහම... ඒකට දැන් බලන්නකෝ.. ලේලිව ලොකු වෙලා වගේ මේ පුතාටත් වඩා නේද... "

රොයේන්ගේ කතාවට රූහි හා පියා දෙදෙනාටම සිනහවක් නැගෙන්නට වූයේ ඔහු ඒ වදන් ප්‍රකාශ කළ ආකාරය නිසාවෙනි.

" හරි හරි පුතා.. එහෙම තමයි ඉතින්. ඒ දරුවා ගැන අපි හොඳට හොයලා බලන්න එපැයි. අනික ඉතින් මේ ඉලන්දාරියා නම් ඔය ඉන්නේ සද්ධන්ත ඇතා වගේ.. ඉතින් අමුතුවෙන් මොකටද දේවල් හොයන්නේ?... !

" ආ පුතා.. , මට දෝනිගෙ ආච්චි අම්ම එක්ක ටිකක් කතා කරන්න පුළුවන් වෙයිද.. "

ඔහු මුළු තැන් ගෙය වෙත ගොස් ආච්චි අම්මාට දුරකථනය ලබාදී නැවත සෝපවට ගොස් ඇගේ දෑතක් අත්ලට ගෙන ඈ හා කතා කිරීමට පටන් ගත්තේය.

" මේ , කෙල්ල ලෑස්තිද තව දවස් පහකින් මේ රොයේන්ගේ නීත්‍යානුකූල භාර්යාව වෙන්න ම්ම්..... "

ඒ කෙහෙරැල්ලක් කන පිටිපස රඳවමින් ඔහු පැවසුවේ ඈ එයට හසරැල්ලකින් පමණක් පිළිතුරු සපයන්නට වද්දිනි.

✾✾✾✾✾✾✾✾✾✾✾✾✾✾✾✾✾✾✾✾✾✾

කාලය කෙමෙන් කෙමෙන් ගතව ගොස් දින පහක කාලයක් ඉක්ම ගියේ ඒ දින පහ පුරාවටම රොයේන්ට වැඩ කටයුතු බහුල කරවමින්ය. කොතරම් කාර්ය බහුලව වුවද ඔහු උන්නේ හදවතින්ම සතුටු වෙමිනි. ඒ මේ දිනය ඔහුගේ දිවියේ කිසි දිනකත් ඔහු අපේක්ෂා නොකළ නිසාවෙන්ය. ඇයව තමා වෙත ලංකර ගැනීම සිහිනයකැයි සිතූ ඔහුට මෙය විසල් සතුටක් ගෙන දෙන්නට වූවේය.

ඉදින් දින පහක කල ඉක්ම ගොස් අද එළැඹ ඇත්තේ, ඔහු හීනයක්ම පමණක් වේ යැයි සිතා සිටි ඔහුගේත් තම සිත් ගත් එම සුරූපිනියගේත් විවාහ මංගල දිනයයි. ඔව්, අද රොයේන්ගේ හා ඔහුගේ ආදරණීය පෙම්වතිය රූහිගේ විවාහ මංගල්‍ය දිනයයි. මොවුන් දෙදෙනාගේ දිවියේ සොඳුරුතම දවස වූයේ අදයි.

කොළඹ පුරවරයේම ප්‍රසිද්ධියක් ඉසිලූ ස්ථානයක් වූ හොටෙල් 𝘨𝘰𝘭𝘥 𝘴𝘶𝘯𝘴𝘩𝘪𝘯𝘦 හි එම සොඳුරු දිනයට මේ වන විටත් කටයුතු සියල්ලම සූදානමින් පැවතියේ මේ මොහොත වන විටද රටේ ප්‍රබල චරිත රැසක්ම ඒ භූමි පරිශ්‍රය වෙත ළඟා වෙමින් සිටින මොහොතකය. රටේ නම ගිය දේශපාලකයින් රැසක් මෙන්ම ජනප්‍රිය රංගන ශිල්පීන්, ශිල්පිනියන් හා ගායක ගායිකාවන් රැසක් ද මේ අවස්ථාවට සහභාගී වූයේ මෙය රට පුරාම මහත් ආන්දෝලනයකට ලක් වූ පුවතක්ද වෙමිනි.

ඒ ඇයගේ දෑස් අඳ බව කනින් කොනින් මෙන් මාධ්‍ය පුරා ප්‍රචාරය වන්නට වූ බැවිනි. ඒ පිළිබඳව දැනගත් තරුණ අමාත්‍යවරයා නම් උන්නේ මඳක් කෝපයෙනි. මන්ද කවුරුන් හෝ ඇයට අන්ධ තරුණියක් යැයි පැවසීම ඔහුගේ හද පාරන්නට සමත් වීම මෙන්ම එලෙසට ඈව පහත් කර කතා කිරීම ඔහු දැඩි ලෙස කුපිත කරවීමට සමත් වූ හෙයිනි.

කෙසේ වෙතත් උදැසන නවය පමණ වන විට තරුණ දේහධාරි අමාත්‍යවරයාගේත් ඔහුගේ සිතැත්තිය ,ප්‍රේමිය වූ ඇයත් පෝරු මස්ථකාරූඪ වූයේ එහි සියලුම චාරිත්‍ර කටයුතු ආරම්භවද්දීයි.

" සුදු අම්මි.. ලස්සනයි පැටියෝ. මගේ හඳ අද වෙනදටත් වඩා ලස්සනයි. මට හරි ලෝබයි.. "

ඒ සවන්පත් ඇසලට ලංව ඔහු මුමුණන්නට වූයේ ඇගේ මුව මත ලා සිනහ රැල්ලක් ඇඳෙද්දීය.

විනාඩි 40ක පමණ කාලයකට පසුව සියලුම චාරිත්‍ර වාරිත්‍ර අවසන ඔවුන් නීතිය ඉදිරියේද ස්වාමියා සහ භාර්යාව බවට පත්වූයේ රටේ ප්‍රබල චරිත ද්විත්වයක් වූ අග්‍රාමාත්‍යවරයා සහ රොයේන්ගේ පක්ෂයේ නායකතුමන් විසින් සාක්ෂිකරුවන් ලෙස අත්සන් තබද්දිනි.

එසේ චාරිත්‍ර සියල්ලක් ම අවසන් වූ පසු ප්‍රිය සම්භාෂණය ඉදිරියට ගලාගෙන ගියේ කලා ලොවේ තරු රැසකගේ විශේෂාංග රැසක් ද සමගිනි. කෑම බීම ගෙන සියල්ලන්ම කතාබස්වල නිරතව ඉන්න අතරතුරදී රොයේන් වේදිකාව වෙත පැමිණ මයික්‍රෆෝනය තමා අතට ගත්තේ සියල්ලන්ගේම අවධානය ඔහු වෙතට යොමු වන විටය.

" සුභ සන්ධ්‍යාවක් හැමෝටම.. ඉතින් උදේ කාලේ ඉඳලා මේ තාක් වෙනකන් අපිත් එක්ක එකතු වෙලා හිටපු ඔයාල හැමෝටම ගොඩක් ස්තුතියි කියල මම මුලින්ම කියන්න කැමතියි.. ඇත්තටම මං මේ විදිහට කතා කරන්න ඕනේ කියල හිතුවේ සමාජ මාධ්‍යවල මගේ වයිෆ් ගැන මේ දවස් කිහිපයේදී කතාවට ලක් වෙනවා කියලා දැනුන හින්දයි. වැරදි දේවල් නම් අහන්න දකින්න ගොඩක් දුරට ලැබුණේ නැහැ. නමුත් මං කැමතියි කියන්න එයා දිහා අමුතු විදිහට බලන්න එපා කියලා. මොකද එයත් සාමාන්‍ය කෙනෙක්. ඒ තමයි මගේ ජීවිතේම..ආදරයක් ගැන නොහිතා හිටපු මාව වෙනස් කරපු චරිතය තමයි මේ මගේ ඉස්සරහා අද මේ විදියට ලස්සනට ඇඳගෙන මේ මනමාලියක් විදිහට ඉන්නේ.. "

ඔහු එසේ අත දිගු කරමින් උඩරට මනාලියක් ලෙසින් සැරසී සිටි රූහිව පෙන්වන්නට වුණි. ඇය අද දිනයේ දෙවඟනක් ලෙසින් දිස් වන්නට වූවාය. ඇයගේ පැහැපත් සමට එම ඇත් දළ පැහැති සාරිය ගෙන ආවේ පුදුම ආකර්ෂණයකි. බොහෝ දෙනාගේ නෙත් ඇයගේ රූපශ්‍රියට වහ වැටුණේ සමහරක් අය ඒ පිළිබඳ සතුටුවද්දී තවත් අයවලුන් හිත් යටින් ඊරිසියා කරද්දින්ය.

" ඉතින්, එයා තමයි මගේ හැමදේම.. මගේ වයිෆ් මට කොච්චර නම් වටිනවද කියලා මට වචනෙන් කියන්න බෑ.. ඒ තරමට එයාව මට ගොඩක් වටිනවා. එයා මගේ ජීවිතේ එළිය කරන්න පායපු සඳක්.. නිකම්ම නිකං සඳක් නෙවෙයි.. අමාවක අහසක් වගේ තිබුණු මගේ ජීවිතේම එළිය කරන්න ආපු පුර හඳක්.. "

ඔහුගෙන් පිටවන වදනක් වදනක් පාසා ඇය දෙනෙත් අගට කඳුළු එකතුව ඔහු පිළිබඳව ඈ ළය තුළ ආදරණීය හැඟුමන් බොහෝමයක් උපදින්නට වූවාය.

" අනික තමයි, මගේ මැණික අනිත් ගෑණු ළමයි වගේම සාමාන්‍ය චරිතයක්.. එයාට තියෙන්නෙ පුංචි ප්‍රශ්නයක් විතරයි. ඒකත් මේ ළඟකදි වුණු සිදුවීමක් නිසා තමයි මේ තත්ත්වය ඇති වුණේ. නැතුව ඔය කලින් ඉඳන් තිබිච්ච තත්ත්වයක් නෙවෙයි. ඉතින් මගේ කෙල්ලව මන් ඉක්මනටම හොඳ කරගන්නවා. ඒ නැතත් , එයාට මං හැමදාම ආදරෙයි .ඉතින් සල්ලිවත් වෙන දෙයක් නිසාවත් ඇතිවුණු බැඳීමක් නෙවෙයි මේක. මේ පපුවට දැනිච්ච පළවෙනි සහ එකම ආදරේ එයා.. ඒකයි මේ බැඳීමේ ඇත්තම කතාව. මං මේ ටික කියන්න හිතුවේ නැත්තං හෙට එලි වෙනකොට මගේ කෙල්ලට මඩ ගහලා තියෙයි එක එක දේවල් කියලා. එක එක දේවල් ප්‍රචාර යයි මේ රට පුරාම.. මොකද ඒ වගේ පිරිසක්නේ අද වෙද්දි මේ රටේ ඉන්නේ.. ඉතින් ඒ නිසයි මේ දේවල් හැමෝම ඉස්සරහ මම මේ විදියට කියන්න හිතුවේ..ඉතින් මේ කියපු දේවල් හින්දා කවුරු හරි අපහසුතාවයට පත්වුණා නම් හරි හිත් රිදීමක් උනානම් හරි ඇත්තටම මට සමාවෙන්න. ඔයාලා හැමෝම ඉතින් අද දවසේ සතුටු වෙලා කාලා බිලා හිනහවෙලා, ඔයාලා මේ දොරෙන් ඇතුලට ආවා වගේම යද්දිත් ඒ සතුට ඒ විදිහටම තියාගෙන ඔයාලට යන්න ලැබෙන්න කියලා මම ප්‍රාර්ථනා කරනවා. ස්තුතියි... "

ඔහුගේ ඒ කතාවට උත්සව ශාලාව පුරා දෙදරා යන තරම් හඬින් අත්පොළසන් නාදයක් රැව් පිළිරැව් දෙන්නට වූයේ ඒ කතාව ඒ තරමටම බොහෝමයක් හදවත් තුළට සමීප වූ හෙයිනි.

ඔවුන් දෙදෙනා පිටව යාමේ මොහොතද ළං වූයේ සියල්ලන්ගේම සිත්වල සතුට පමණක් ඉතිරි කරමිනි. ආච්චි අම්මාගේ ඇස් අගට කඳුළු පිරුණේ තම අසරණ මිනිබිරිය මෙලෙස මනමාලයක් ලෙසින් දැකීමේ සිහිනය මේ තරම් ඉක්මනින් සැබෑ වූ හෙයිනි. ඇයට මෙන්ම මේ මොහොතේ රූහිගේ ඇස් වලිනුත් කඳුළු ගලන්නට පටන් ගත්තාය. ඒ මොහොතේදී නම් දේහධාරියා උන්නේ කලබලයට පත්වය.

" ඇයි... සුදු අම්මි මොකද මේ... මොනව හරි කිව්වද කවුරු හරි කෙනෙක්... "

ඇයව තමා වෙත ලං කර ගනිමින් ඒ මුහුණ බලා ඔහු විමසන්නට වූයේ ඇය නැතැයි යන්න හිස දෙපසට සොලවනා විටයි.

" එහෙනම් ඇයි මේ.. "

ඔහු එවර මදක් සැහැල්ලු ලෙස සන්සුන් අයුරින් අසන්නට වූයේ ඇයගෙන් පිළිතුරු අපේක්ෂාවෙනි.

" අම්මයි අප්පච්චි හිටියනම් කියලා හිතුනා... "

ඇය සිහින් සරින් මුමුණන්නට වූයේ ඔහු ඈව තමා වෙත තුරුල් කරගනිද්දිනි.

" නංගි... මොකද එන්ජල් , මේ අඬන්නේ.."

සහිරු විමසන්නට වූයේ ඇය කෙරෙහි උපන් සංවේගයෙනි.

" ඒකනේ ඩෝල්.. අද අඬන්න නෙවෙයි හිනා වෙන්නනේ ඕනේ. මේ වගේ කොල්ලෙක් ඔයාට ලැබෙන්න තරම් ඔයා ගොඩක් පින් කරලා තියෙනවා නංගි..ඉතින් මම ඔයාලා දෙන්නටම හදවතින්ම සුබ පතනවා.. "

මීට දින දෙකකට පමණ පෙර කැනඩාවේ සිට ලංකාව බලා පැමිණි රොයේන්ගේ මිතුරු තනූජ එසේ පවසන්නට වූයේ රොයේන්ව වැළඳ ගනිමිනි.

" ඒකනේ නංගි.. දැන් නාඩා ඉන්න හොඳ ළමයා වගේ. මොකද මීඩියාවල උන්ගේ හැටි දන්නවනේ.. ඇදක් පලුද්දක්මයි හොයන්න බලන් ඉන්නේ.. ඉතින් හොඳ කෙල්ල වගේ දැන් හිනාවෙලාම පිටත් වෙන්න හරිද.. "

ඇයට එසේ උපදෙස් දෙන්නට වූයේ තනුජ සමග මෙරටට පැමිණි ඔවුන්ගේ අනෙක් මිතුරා නවීන් විසිනි. ඔවුන් දෙදෙනාට ද රූහි දුටු මොහොතේම ඈ ගැන පැහැදීමක් ඇති වූයේ දැන් දැන් රොයේන් ඉතාමත් සතුටින් කල් ගෙවන බවට ඔවුන්ගේ දෑස් වලින් ම දුටු හෙයින්ය. ඉදින් මොවුන් තිදෙනාම ඇයට ගෞරව කිරීමට පටන් ගත්තා පමණක් නොව ඇයව තම සහෝදරී ලෙසද දැටෙන්නට පටන් ගත්හ.

" දෝනි පුතේ.. පිටත් වෙන වෙලාව හරි.. හොඳ දරුවා වගේ දැන් නාඩ යන්න ම්ම්.. ඔයාව මගේ පුතා හැමදාම ආදරයෙන් බලා ගන්නවා කියලා මට විශ්වාසයි දරුවෝ. මොකද, එයාට තියෙන්නෙත් එයාගේ අම්මට වගේම හරිම ආදරණිය හදවතක්. ඉතින් ඔය දෙන්නත් එක්ක හැමදාමත් සතුටින් ඉන්න දරුවෝ..

ඒවගේම පුතා.. ඔයත් මට සමාවෙන්න දරුවො, මේ තාත්තා මගේ පුතාව තනිකරලා ගියා නේද. මට දැන් තමයි දැනෙන්නේ ඔයා කොයිතරම් නම් මමත් නැතුව විඳවලද කියල. මේ තාත්තට සමාවෙන්න පුතේ.."

ඔහු එසේ හඬමින් රොයේන් වැළඳ ගන්නට වූයේ ඔහු කෙරෙහි උපන් දාරක ස්නේහයෙනි.

" ඒවා දැන් අමතක කරන්නත් අප්පච්චි.. මං අප්පච්චි එක්ක තරහ නෑ.. අම්මාට ඔයා හුඟක් ආදරේ කරපු නිසා ඔයාට එයා ගියහම එක දරාගන්න බැරි වුණා කියලා මට දැන් තේරෙනවා. මොකද මමත් දැන් ආදරවන්තයෙක් නිසා.. ඉතිං අම්මා නැතුව පාළුවට ගියපු ඒ ගෙදර මගේ සඳ කුමාරි ආයෙමත් එළිය කරයි හරි ලස්සනට. මට ඒක දැනෙනවා... "

ඔහුගේ වදන් ඉදිරියේ නලින් මහතා උන්නේ තෘෂ්ණිම්භූත වය. ඒ පුදුමයෙන්ම ඔහු රොයේන් අමතන්නට වූවේය.

" පු..තා... ඔයා මට මොකක් කියලද කතා කරේ ආහ්... "

" අප්පච්චි කියලා.. ඇයි ඉතින් ඔයා එහෙම අහන්න කැමතියි නේ.. අනික ඉතින් ඔයාගේ මේ දෝනිත් එහෙමනේ දැන් කතා කරන්නේ ඔයාට.. ඉතින් මටත් හිතුනා එහෙම කතා කරන්න ඕන කියල.. මොකද ඒ වචනේ මගේත් හදවතට හුඟක් දැනුනා. ඉතින් මමත් කැමතියි අප්පච්චි වගේම මගේ දරුවොත් දවසක මට එහෙම කතා කරනවට.... ඒක පපුවටම දැනෙනවා.. ඉතින් මං අප්පච්චිට එහෙම කතා කරන්න හිතුවා.. "

ඔහුගේ මුවින් ඒ වදන් පිටවෙත්ම නලින් මහතා රූහිව වැළඳ ගෙන ඇගේ හිස් මුදුනත සිපුමක් තැවරුවේ තම දියණිය ලෙසට ඈ පිළිගනිමිනි.

" දෝනි... ඔයා මේ ගල් හදවත වෙනස් කරලා පුතේ.. "

නලින් මහතා එසේ පැවසුවේ ඔහුගේ අතක් ගෙන රොයේන්ගේ පපුව මතින් තබමින්ය.