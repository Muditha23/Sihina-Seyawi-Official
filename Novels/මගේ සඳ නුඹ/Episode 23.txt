එලෙස මිනිත්තු හතලිහකට පමණ පසුව නැවත දුනුකේ බණ්ඩාර බංගලාවෙහි විසල් ද්වාරය ස්වයංක්‍රීය විවර වද්දී ඒ තුළින් ඇතුළු වූ වාහන පෙළ එහි නතර වූයේ සියල්ලට ප්‍රථම ආරක්ෂකයින් ඉන් බැසගනිද්දීය. අනතුරුව රොයේන්ද භානු විසින් රථයේ ද්වාරය විවර කර දුන් පසු පිටතට බැසගන්නට වූයේ තම ලයට බරව නින්දට වැටී උන් තම සිතැත්තිය තමාගේ දෑත් මතට ගෙන තුරුලු කර ගනිමිනි. අනතුරුව ඔහු ඇයව දෑත් මතම රඳවාගෙන ප්‍රධාන ද්වාරය තුළින් නිවසට ඇතුළු වූවේය.
තරප්පු පෙරදිග ඉහළ මාලය වෙත පැමිණ ඈව හෙමින් සීරුවට සයනය මත දිගා කරන්නට වූයේ බොහොම පරිස්සමිනි. ඒ ඇය අවදිවේ යැයි සිතමින්ය. හින් සීරුවට ඈ සයනය මත තබා ඔහු තම ගත රැඳී ඇඳුම් ඉවත් කර කෙටි ෂෝටයක් දමාගෙන ඈ අසලම වැතිරුණේ ඈව තම ලය වෙත තුරුලු කරගනිමිනි. රූහිද ඔහුගේ උණුසුමට ගුලි වුණේ පුරුද්දට මෙන්ය. ඒ දෙස සිනා පිරිවතින් බලා සිටි ඔහු තම දෙඇස් පියා ගත්තේ සිතෙහි උපන් සැනසිලිදායක හැඟීමෙනි.

✥✥✥✥✥✥✥✥✥✥✥✥✥✥✥✥✥

සඳුගේ නික්මයාමත් සමඟම හිරු නැග ආවේ දුනුකේ බණ්ඩාර වලව්වේ ජනෙල් කවුළු මතින් ද ලා හිරු රැස් කිරණ නිවස තුළට පතිත වන විටය. රාත්‍රියේ පැතිර තිබූ ඝණ අන්ධාකාරය සැඟවී නව දිනකට උදා වූ හිරු කිරණින් මුළු නිවසම ආලෝකමත්ව ඇත. රූහී දෑස් සෙමෙන් විවර කරන්නට වූයේ තමා අසලම උන් දේහධාරියාගෙ උණුසුම් තුරුලේමය. මඳ වේලාවක් ඒ තුරුලේම හිඳිමින් ඈ දේහධාරියාගේ නළල් තලය මත තම සීතල දෙතොල් පෙති ඇතිරුවේ දෑස් පියාගෙනය. ඔහුගේ තුරුලෙන් හිමින් ඉවත්ව දෑත්වල ද උපකාරය ඇතිව සයනයෙන් බැස අඩියෙන් අඩිය බාත්රූම් එක තුළට ඇතුළු වූයේ ප්‍රවේසමෙනි. නොපෙනෙන දෑස් වලට සිතින්ම දොස් පවරමින් ඈ තම දෑත්වල උපකාරයෙන් අතපත ගා කෙසේ හෝ මුව දොවා ගත්තේ මිනිත්තු දහයක පමණ කාලයක් ඊට කැප කරමිනි.

අවටින් හමන සීතල සුළං රැල්ලට පින් සිදුවන්නට රොයේන්ගේ දෙනෙත් විවර වුණි. නිදි බර දෙනෙත් විවර කරමින් තමාගේ අනෙක් පසට දෙනෙත් ගෙන ගිය ඔහු මදක් ගැස්සී යන්නට වූයේ හිස් සයනය දැකීමෙනි. කලබලයෙන්ම ඒ මත හිඳගත් ඔහුගේ සවනතට ඇසෙන්නට වූයේ බාත්රූම් එකේ වතුර වැටෙන සද්දයකි. ඉදින් සිදුව ඇති දෑ ඔහු අනුමාන කරන්නට වූවේය. ඇඳෙන් බැසගත් දේහධාරියා අඩියට දෙකට බාත්රූම් එක තුලට දිව යන්නට වූයේ ඈ ගැන හදවත පෙළෙනා බියෙනි. ඒත් සමගම බාත්රූම් එක තුළ සිට ඈ ද්වාරය අසලට පැමිණෙමින් උන්නාය. ඔහුගේ ගතට ලේ පොදක් ඉනුවේ දැන්ය.

" සුදු අම්මි... මොනවද මේ කරන්නේ ආ... බය කරලා මරන්නද හදන්නේ. බලන්න, මොනවා හරි උනානම් එහෙම.... ඊටත් මේක ඇතුළෙ ලිස්සල වැටුනා නම්... කවුද දැන් ඔය පණ්ඩිත වැඩ කරන්න කිව්වේ ම්... හුස්ම හිර කරලා මරන්නද හදන්නෙ බං... මම කියලා තියෙනවා නේද පරිස්සම් වෙන්න කියලා ආ.. ඇයි කියන දෙයක් අහන්න බැරි... "

රොයේන් මදක් ඉහළ ස්වරයෙන් වදන් ගළපන්නට වූයේ ඈ පය ලිස්සා ඇද වැටෙන්නට ගොස් ඔහු ඈව අල්ලා ගත් මොහොතේමය. ඉදින් ඇය අල්ලා නොගත්තා නම් කුමක් වේවිද... ඔහුගේ ලය මදක් වේගයෙන් ගැහෙන්නට වුණි. ඈ කෙරෙහි ඇති ආලය නිසාම ඇයට අනතුරක් වේ යැයි බියටම ඔහුගෙන් මදක් උස්ව නැගුනු වදන් මාලාවන් ඈ හද නම් රිදවන්නට වූවාය. හිස පහතට නැඹුරු කරගෙනම සිටිනවා විනා ඈ නැවත හිස එසෙව්වේ හෝ වදනක් ගැළපුවේ හෝ නොමැත.

" මොකද දැන් සද්ද නැතුව ඉන්නේ ආ... කෝ මෙහෙ බලන්න.... "

ඔහු ඈව තමා දෙසට හරවාගෙන ඒ මුව මදක් ඉහළට ඔසවන්නට විය. ඒ මොහොතේම ඔහුගේ මුවෙහි පසුතැවීමක ලකුණු පහළ වූයේත් තමාටම හිතින් දොස් පවරගන්නට වූයේත් එකටමය. ඉදින් ඇගේ හද පෑරී ඇති වගට ඒ කම්මුල් මතින් පහළට රූරා ගලන කඳුළු වැල් සාක්ෂි සැපයූවාය. ඔහුගේ ලයද වේදනාවෙන් බර වෙන්නට එයම ප්‍රමාණවත්ය. තවත් තත්පරයකුදු හෝ ප්‍රමාද නොකර දේහධාරියා සියුමැලි සිතැත්තිය තමා වෙත ඇදගෙන තම දෑත් අතරට මැදි කරගන්නට වූවේය. ඇගේ හිස් මුදුනත එක පිට එක හාදු වර්ෂාවක් තැවරූ ඔහුගේ දෙනෙත් වලටද කඳුලක් ඔච්චම් කරමින් උන්නේය. ඒ කඳුළු බිඳු පිටතට පනිතැයි බියෙන් මෙන් ඔහු දෑස් පියාගෙනම මඳ වේලාවක් නිහඬව උන්නේ එබැවිනි. ඒත් ඔහුගේ එක් අතක් නම් පෙර පරිද්දෙන්ම තවමත් ඇගේ කෙස් වැටිය තුළින් එහා මෙහා ගමන් කරන්නට වුණි.

" සු..දු අම්මි... රත්තරනේ... බැන්නා නෙවෙයි දෙයියෝ... මට බයයි බං. උඹට මොනවා හරි වෙයි කියලා.. උඹවත් දන්නේ බං, මං මිනිස්ට්‍රි එකේ වැඩවලට ගියත් ගෙදර එන්නේ කොයි වෙලේද කොයි මොහොතද කියලයි බලන් ඉන්නේ... ඇයි දන්නවද.. මේ කෙල්ල මොනවා කරගනීදෝ කියලා බයයි. මේ අතපය පොඩ්ඩක් හරි සීරිලාවත් තියෙයිද කියලා හිතෙනවා.. ගෙදර එනකම් මං හිතෙන් වද වෙනවා... ගෙට ගොඩවෙලත් මේ මූණ දකිනකන්ම ඒ ගින්න නිවෙන්නේ නෑ මැණික... "

ඒ වදන් ඇසෙත්ම ඇගේ ඉකි බිඳුම් යළිත් වැඩි වුණි. ඉතින් කෙලෙස දරන්නද ඇගේ කඳුළු. ඒවායෙහි බර දැනෙන්නේ ඈට නොව ඔහුගේ පිරිමි පපුවටය. ඇගේ මුව තමා දෙසට හරවා ඒ දෙනෙත් මත මාරුවෙන් මාරුවට සිපුමන් තැවරූ යෞවනයා ඒ මුව තම පපුතුරෙහි හොවා ගත්තේ ඇගේ කඳුළුවලට නිමාවක් දෙන අදහසිනි.

" හරි... හරි.. රත්තරනේ... ඇති දෙයියෝ ... ආයෙ මෙහෙමවත් සැර කරන්නේ නෑ මම.. ප්‍රොමිස්.. ඇති බං මේ.. උඹේ නෙවේ මගේ පපුවයි ඇවිලෙන්නේ.. උඹ විතරනේ බං මට ඉන්නේ ම්ම්... මාව පුච්චන්න එපා සුදු අම්මි.. තරහද මාත් එක්ක ම්... ඒකද මේ.. ඒකද තවම ඉකිගහන්නේ ආ.. උඹට මොනවා හරි උනොත් මමත් ඉඳලා වැඩක් නෑ. අපි ට්‍රීට්මන්ට් කරන්න අරන්නෙ තියෙන්නේ. ඒ ටික ඉවර වෙලා හොඳ වෙනකන්වත් ඉවසන්න මැණික. ඊට පස්සේ උඹට ඕන තැනක ඇවිදපන්.. මං මුකුත් කියන්නේ නෑ. හැබැයි දැන් එහෙම ගිහින් උඹට වැටිලා හරි මොනවම හරි වුනොත්.. මම කොහොමද බලන් ඉන්නේ. පිටට කොච්චර නපුරෙක් උනත් මාත් සාමාන්‍ය මනුස්සයෙක් සුදු අම්..මි. මගෙත් හදවතක් තියෙ..න..වා.. මටත් දේවල් දැනෙනවා.. මම උඹට රිද්දන්නවත් බය කරන්නවත් සැර කරා නෙවෙයි.. ඉබේම හිතට දැනිච්ච බයට උබට කෑගැස්සුණේ ටිකක්.. දැන් ඇති පැටියෝ.. තවත් නම් මට බලාගෙන ඉන්න බෑ.. මට... මට මාත් එක්කම තර..හා.. "

දේහධාරියාගේ වදන් අවසන වූයේ පසුතැවීමකි. ඇගේ හිත පෑරුවේ තමාය. ඉදින් වරද තමාගේ නොවෙද. ඔහුට සිතෙන්නට වූයේ එලෙසිනි. ඒත් ඒ සිතිවිල්ලට තත්පර කිහිපයක් තුළ නැවතීමේ තිත තැබීමට සිදුවූයේ ඇගේ මුවින් සිහින් ස්වරයෙන් පිටවූ වදන් නිසාය.

" මම තරහ නෑ... ටිකක් බය වුනා ඔයා කෑගහද්දි... ඒත් ඇඬුවේ ඒකටම නෙවෙයි..."

ඇගේ මේ පද පෙරළි ඔහුට මේ මොහොතේ වැටහුණේ නැත. ඇගේ හැඬුමට හේතුව කුමක්දැයි දැන ගැනීම පමණක්ය ඔහුට අවැසි. ඉදින් ඒ ගාම්භීර හඬ මුදු මොලොක් ලෙස පිට වූයේ එබැවිනි.

" ඇයි සුදු අම්මෙ එහෙනම් ඒ තරම් ඉකි ගගහා ඇඬුවේ.. ඒ තරම් මාව පිච්චුවෙ ඇයි එහෙනම්... ම්ම්... කියන්න.... "

" ඔයා... ඔයා... "

" ඔව් මං.. ඉතින්... ඔය ඉකිගැහිල්ල නවත්තල කියන්නකො මැණික... "

මඳ වෙලාවක් වෑයම් කර ඉකි ගැසීම නතර වූයේ ඔහු ඒ හිස ආදරයෙන් පිරිමදිද්දිනි. ඇය කඳුළු පිසගෙනම හඬ විවර කළේ ඔහුගේ ළය මතම හිස තියා ගනිමින්ය..

" ඔයා... මට ඒ තරම් ආදරේද කියලා හිතුනා. මාව බලන්න ගෙදර එන්න ඉවසිල්ලක් නැහැ කියද්දී.. මම මොනවා හරි කරගනී කියලා බයයි කියද්දි.. පොඩි දෙයක්වත් මට වෙයි කියලා බය වෙනවයි කියද්දි... මං කොහොමද උහුලන් ඉන්නේ... මට මේ තරම් ආදරයක්.. මට.. මට දරා ගන්නත් බෑ .. මාව එච්චරටම වටිනවද... ඒකත් මං වගේ අන්ධ.."

ඉදින් ඒ වදන් වලට එසැණින්ම තිත තැබීමට වූයේ ඔහුගේ රතු දෙතොල් ඇගේ සියුම් මල් පෙති වන් තොල්පෙති තම ග්‍රහණයට නතු කරගන්නට වූ හෙයිනි. ඈ උන්නේ දෑස් විසල් කරගෙනය. ඔහු නම් ඒ හාදුවේ රස පහස විඳගන්නට වූයේ දෑස් පියා ගනිමිනි. මිනිත්තු දෙකක් පමණ ඒ දෙතොල අතර දඟ කෙරූ ඔහු සියුම් හතියක් ද සමඟ ඇගෙන් ඉවත් වූයේ ඇයට මද තරවටුවක්ද කරමින්ය.

" ආයෙම වතාවක් ඔය විකාර කතාව මට ඇහෙන්න කියනව එහෙම නෙවෙයි. තේරුනාද.. මට උඹේ කිසිම අඩුවක් නෑ මැණික.. තේරුනාද.. උඹව මට කොයිතරම් වටිනවද කියලා උඹවත් තාම හරියට දන්නේ නෑ සුදු අම්මි.. මීට පස්සේ ආයෙම ඔය කතාව තහනම්. හරිද.. පිස්සු කෙල්ල... "

ඇයව සනසා සයනය මත වාඩි කරවා ඔහු බාත්රූම් එක තුළට වූයේ ගත දොවාගෙන උදෑසන රාජකාරී ගමනක් වෙත පිටවීමේ අදහසින්ය. ඔහු ගොස් මිනිත්තු කිහිපයක් තුළ ඔහුගේ දුරකථනය නාදවීමට පටන් ගත්තේ මදක් හඬිනි. එහෙත් ඔහු එනතුරු ඈ මග බලා සිටියා විනා එම ඇමතුම ඈ කෙසේ නම් අරගන්නද... දෙවන වරටත් ඇමතුමක් පැමිණෙද්දීම ඔහු පැමිණියේ ගත දොවා කෙටි තුවායක්ද ඉන පටලවාගෙනය.

" දේව්... මේ ඔයාට කෝල් එකක්.. කලිනුත් ආවා.... "

ඔහු පැමිණ දුරකථනය අතට ගෙන එහි ස්පීකර් දමා සයනය මත තබා අල්මාරියා අසලට ලං වූයේ ඇඳුමක් ගෙන ගතලා ගන්නා අතරතුරය. ඒ අතරේ ඇමතුමේ එහා පසු ඔවුන් තැනැත්තාට ප්‍රතිචාර දක්වන්නට විය.

" හෙලෝ.... "

" හෙලෝ.. බබා.. දේව්... "

ඉදින් එවදන්වලින් ලය ඇවිලී ගියේ ඇගේය. ඒ හිස බිමට නැඹුරු වූයේ මුව අඳුරුව යද්දිනි. ඔහුගේද නෙතඟට හසු වූයේ ඇගේ මේ හැසිරීමය. ඈ මතම නෙත් තබාගෙන දේහධාරියා උස් හඬින් යළිත් ඇමතුමට ප්‍රතිචාර දෙන්නට වූවේය..

" කවුද කියනවද මේ... "

" අයියෝ ඉතින්.. ඔහොම තමයි නේද ඇමතිතුමා.. අපිව මතකවත් නෑනේ.... "

" ප්ලීස්.. කරුණාකරලා කියනවද මේ කවුද කියලා... මට වැඩ තියෙනවා ඕන තරම්..."

ඔහුගේ හඬ එවර නම් මදක් කෝපය මුසු වී තිබිණි. ඒ බව ඇමතුමේ රැඳී වුන් කාන්තා කටහඬ හිමි තැනැත්තියට ද හැඟෙන්නට වූවාය.

" අයියෝ ඩාලින්.. මම මේ අර මිස්ටර් ප්‍රදීප්ගේ දුව, මිහිකා අනේ.... "

" ආහ්.. ඔව් කියන්න මිහිකා.. මොකක්ද වෙන්න ඕනේ... "

" මොනවද බබා.. ගහගන්න වගේ කතා කරන්නේ ඇයි අනේ... "

" මිහිකා.. ඇත්තටම මට වැඩ තියෙනවා. ඔයා මොකටද ගත්තේ කියලා එකපාරම කිව්ව නම් මට ලේසියි.... "

" ආ... හරි හරි අනේ... මේකයි මේ අද මගේ බර්ත්ඩේ එක.. පාටි එකක් ඕගනයිස් කරලා තියෙනවා.. ඉතින් ඔන්න ඔයත් එන්නම ඕනේ... "

" හරි හරි... මං එන්න බලන්නම් ..... "

" ඔන්න එහෙනම් එන්න ඕනේ හොඳේ. මම මග බලාගෙන ඉන්නවා.. සී යූ බායි..."

ඇමතුම විසන්ධි කෙරූ දේහධාරියා තම ගත රැඳී ඇඳුමේ අඩුපාඩු සකසන අතර ඈව තමා වෙතට ඇදගෙන වදන් ඇමිණුවේ ඒ මුවෙහි අරක්ගත් අඳුර පලා යද්දිය.

" මේ අහනවා මගේ පිස්සු කෙල්ල.. ඒ ගෑනිට ටිකක් පිස්සු තද වෙලාද කොහෙද.. ඔය මොකා මොනව කියලා තොඳොල් වෙන්න ආවත් මේ රොයේන්ගේ පපුව හොල්ලන්න පුළුවන් එකම එකී උඹ විතරයි සුදු අම්මි.. ඒ හින්දා මේ මූණ කළු කරගෙන ඉන්න එපා බං.. මාව අවිශ්වාසද ම්ම්.... "

" නැහැ.. ඒ උනාට එයා එහෙම කතා කරද්දි දුක හිතුනා... "

" අම්මේ ඉතින්.. මගේ ඊර්ෂ්‍යාකාරී.. පරිස්සමෙන් ඉන්න මැණික.. කෝ යමුකෝ කෑම කවලම යන්නම් මං... "

ඈත් සමගම පහළ මහල වෙත පැමිණි රොයේන් ඇයටද කෑම කවන අතරතුරම උදෑසන ආහාරය ගෙන නිවසින් පිටව ගියේ පුරුදු පරිදිම ඔහුගේ අමාත්‍යංශය වෙතය. ඉදින් වෙනදා මෙන්ම රූහිද ඔහු එනතුරුම උන්නේ තම මිත්තණිය සමඟින් කතිකාවේ යෙදෙමිනි.

" සහියා.... "

" ඔව් මචන්.. කියහං... "

තම හිස ටේබල් එක දෙසට නැඹුරු කරගෙන ෆයිල් එකක් තුළ අතරමංව සිටි සහිරු දේහධාරියාගේ හඬට හිස ඔසවන්නට වූවේය.

" මේ.. අර මිහිකා , අර ප්‍රදීප්කාරයාගේ දුව.. ඒකී කතා කරා. අද පාටියක් කියල මටත් ඉන්වයිට් කරා.. උඹලටත් කිව්වද... "

" අහ් ඔව් බං.. ගත්තා ගත්තා මටත්.. යන්න වෙයි නේද බං... හරි නෑනේ නැත්නම්. ඒ ගෑනි මොනව උනත් ප්‍රදීප්කාරයා එක්ක අපි එකට වැඩ කරනවනේ..."

" ඒක තමයි බං මාත් කල්පනා කරේ.. කෙල්ලත් එක්කගනම යනවා නේද බං.. මට බෑ තනියම යන්න නම්.... "

" එක්කගෙන යමං ඉතින්.. අපිත් ඉන්නවනේ නංගිව බලා ගත්ත හැකිනෙ....

" යමන් එහෙනම්.. "

දේහධාරියා හනි හනිකට තමන්ගේ කාර්යාල මේසේ මත තිබූ ලිපි ලේඛන එකිනෙකට පරීක්ෂා කරන්නට වූයේ හැකි විගස තම නිවස වෙත යාමේ අරමුණෙනි. ඒ දිනේට නියමිත රාජකාරී සියල්ල සහිරුගේ ද උපකාරය ඇතිව නිමා කරගත් දේහධාරියා යළිත් තම නිවස වෙත පැමිණියේ මඳක් විඩාබර ගතියකිනි. තමාගේ අත රැඳී තිබුණු ප්‍රසිද්ධ නිමි ඇඳුම් හලක සන්නාමය සහිත ඉටි බෑගයද ගෙන ඔහු තරප්පු පෙළ මතින් ඉහළට පියමනින්න වූයේ පහළ මහල තුළ ඈ නොමැති වග දැනගෙනමය.