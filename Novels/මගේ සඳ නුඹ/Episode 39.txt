" අනුන්ගේ ඉතුරු වෙච්ච ඉඳුල් කාලා, කඩමාලු ඇඳලා හැදිච්ච එකෙක් යකෝ මේ මං.. ඒ, අර අම්මයි කියන ගෑනි හින්දා.... එයයි මාව මේ තැනට දැම්මේ.. අනිත් එකා උඹ.... "

" මං.. මං මොනව කරාටද.. "

" මොනව කරාටද.. හහ්... මොනව කරාටද.. "

" මල්ලි.. උඹ මාත් එක්ක වෛර බැඳන් ඉන්නේ බොරුවට බං... "

දේහධාරියා අදාල තරුණයාගේ දෑස් මතම තම දෑස් රඳවා වදන් ගැලපුවේ පපුව ඇතුලේ නලියන්නට වූ සහෝදර පෙමිනි.

" හහ්.. මල්ලි... මල්ලිහ්.... අනේ නිකන් හිටහං බොරු මරිසි නොදා.. උඹ සල්ලි විසි කරලා සැපට ජීවිතේ විදිද්දී මං අර නරා වලේ විඳෙව්වා යකෝ... නිකන් නෙවෙයි, හූල්ල හූල්ල විඳෙව්වා මං.. මට නැති දේවල් උඹට හම්බෙද්දි මට ඕන වුණේ උඹව නැති කරන්න. මට නොලැබෙන උඹට විතරක් ලැබිච්ච ඒ හැමදේම උඹටත් නැතිකරල දාන්නයි මට ඕන වුණේ.. ඉතින් මං ඒකට සැලසුම් හැදුවා..."

" උඹ දන්නවද? යන්තම් තේරෙන වයසට එද්දිම එක එකාගේ අතකොළුවක් වෙලා කුඩු බිස්නස් එකටත් අතගහන්න සිද්ධ වුණා මට.. අතේ පිච්චියක් නැති වෙද්දී කන්න අඳින්න නැතිවෙද්දී ඕනම බලු වැඩක් කරන තැනට මාව පත්වුනා.. මේ කාලෙදි තමයි ගුණේ අයියගේ ළඟ ගුණේ අයියගේ ළඟම ගෝලයෙක් විදිහට වැඩ කර කරද්දී එතනට ලොකු ලොකු කන්ට්‍රැක් එන්න ගත්තේ.. අන්න එහෙම ලැබිච්ච වැඩක් තමයි මේ ගේම් එකත්. පරාක්‍රම රණබාහු දන්නවා නේද උඹ.. මට වගේම ඇමතිතුමාටත් ඕන වුනේ උඹව ඉවරයක් කරන්න.. යන එන මං නැති කරන්න උඹට.. ඒ හින්දා මගේ පෙනුමත් එක්ක මාව මේ වැඩේට තෝරගත්තා.. ඇමතිතුමා කරන සේරම දහදුරා වැඩ වලට මගේ රූපෙ ඉස්සරහට දාලා කරන් යද්දි ඒවා ඔක්කොම යන්නේ උඹගේ කවුන්ට් එකට කියලා අපි දෙන්නම දැනන් හිටියා. ඇමතිතුමාගෙයි මගෙයි අරමුණ එකක්ම හින්දා අපි එකට වැඩ කරා.. අන්තිමට මම මිනිහගේ දකුණු අත උනා.. මිනිහට හිටපු තව බාධකයක් තමයි උඹේ වයිෆ්ගේ අප්පච්චි.. ඒ හින්දයි ලොක්කව ඉවරයක් කරේ.. ඒ සිද්ධියේදී ඒක කරෙත් පරාක්‍රමකාරයාම තමා... එතනදිත් නිකං බොරුවට මගේ රූපෙ ඉස්සරහට දැම්මා විතරයි... ඒක විතරක් නෙවෙයි කරපු හැම හොර ජාවාරමකටම මාව ඉන්වොල් කර ගද්දි කැතවෙන්නෙ උබේ නම විත්තිය ඒ මිනිහා වගේම මාත් දැනං උන්නා. ඒකයි මටත් ඕන කරේ. මං සෘජුවම ඒවට සම්බන්ධ නැතත් පේන්න හරි හිටියේ උඹෙන් පලිගන්න ඕන හින්දා... මට නැති සල්ලි, පිළිගැනීම, නම්බුව මේ කිසිම දෙයක් උඹටත් තියෙන්න ඕන නෑ කියලා මට හිතුනා...."

" දෙයියනේ... !! ඒත්.. ඒත් උඹට මේ අයියව හොයාගෙන එන්න තිබුණා මල්ලි.. උඹ ඇයි බං එහෙම කරේ.. උඹ කොහොමද යකෝ මං ගැන ඔහොම හිතුවේවත්. උඹ මගේ ඇස් ඉස්සරහට ඇවිල්ලා උඹයි මගේ මල්ලි කියලා කිව්වා නම් මං උඹට නොබලා ඉන්නවද බං... ආහ්... ඇයි යකෝ උඹ එක එකාගේ ගැටවලට අහුවෙලා මේ තරම් අමාරුවක වැටුණේ.. ඇයි බං..? දෙයියනේ, මම මෙච්චර කල් හිතන් හිටියේ මේ ලෝකේ මට කියලා සහෝදර සහෝදරියෝ කවුරුත් නෑ කියල.. ඒත් මට මල්ලි කෙනෙක් ඉඳලනේ.. ඒත්... ඒත් මට අද ඒ සතුට විඳගන්නවත් විදිහක් නෑ.. පේනවද සහියා, මට අද ඒ සතුට නියම විදිහට විඳින්නවත් පුළුවන්කමක් නෑ බං.. "

මෙතෙක් වේලා නාඳුනන තරුණයාගේ මුවින් කෙරුණ වෛරී සහගත පාපොච්චාරණය අසා සිටි රොයේන්ගේ හිත වේදනාවෙන් දැවුණේ තම එක කුස උපන් සහෝදරයාට අත්ව ඇති ඉරණම හේතුවෙනි. මෙතෙක් කල් තමා තනිව ඇතැයි සිතූ ඔහුට අද තමාගේම ලේ සලකුණ හිමි සහෝදරයෙකු සිටියද ඒ සතුට විද දරා ගැන්මට තරම් යහපත් වාතාවරණයක් වටපිටාවක් නොවිණි. ඉදින් පසුතැවෙනවා හැර කුමක් කරන්නද... මේ අතරේ දේහධාරියා මුවින් පිටවුණු ඒ සංවේදී වදන් පෙළ අසා සිටි නාදුනන තරුණයාගේ ද නොතේරෙන හැඟුමකින් හදවත් වෙලී ගියේ සන්තාපයෙනි. ඔහු තමා වැඩිමල් සොහොයුරාගෙන් මෙවන් හැසිරීමක් වෙනුවට බලාපොරොත්තු වූයේම කෝපයත් වෛරයත් මුසු වදන්ය. එහෙත් රොයේන්ගෙන් ලැබුණු මේ වදන් හමුවේ ඔහුගේ ලයද ගැස්සී ගියේ මෙතෙක් වේලා වෛරී ගිනිදැල් වලින් පිරී තිබුණු දෑස් හැඟුම් විරහිත වෙද්දිනි. නිහඬවම තම වැඩිමහල් සහෝදරයා දෙසට බැල්මක් හෙලා සිටි මැර තරුණයා හිස පහතට නැඹුරු කරගත්තේ තම දෑතට දමා ඇති යදම් දෙසද බලමිනි. ඉදින් මේ වන විටද ඔහු නීතියේ රැහැනට හසුවී හමාරය. තවද යළිත් හැරීමට හැකි මට්ටමක ඔහු නොවීය. කළ වරදට දඬුවම් ලැබීම අනිවාර්යය කරුණකි. ඉදින් එයට කාගේ සමාව ලැබුණද නීතියේ ඉදිරියේ සමාවක් නොමැති බව ඔහු ද සිතන්නට වූවේය.

" සර්... අපිට දැන් මූ අරගෙන යන්න වෙනවා..."

රදීශ් අසලම උන් අනෙක් පොලිස් නිලධාරියාගේ හඬින් තිගැස්සී පියවි සිහියට පැමිණි දේහධාරියා දෑසට ඉනූ කඳුළු හංගාගන්නට මෙන් එකපිට එක ඇසිපිල්ලම් ගැසුවද ඔහුගේ මුහුණේ තිබුණු හැඟීම් මිතුරන්ගෙන් වසන් කරන්නට නොහැකි වුණි. ඉදින් ඒ සහෝදර ප්‍රේමය පිළිබඳ වදන් ඔවුනට තවත් අවැසි නොවිණි. නිහඬවම දෑස් පියාන මොහොතක් ගත කළ දේහධාරියා සැරසුණේ පොලිස් නිලධාරීන් වටව සිටි තම මලනුවන් අසලට ලන්වීමටය. ඒත් සමගම ඔවුන් මදක් එහා මෙහා වෙමින් තරුණ අමාත්‍යවරයාට තම සහෝදරයා අසලට ලන් වීමට ඉඩ හසර ලබා දුන්නේ මේ සියල්ලක් දෙසම සහිරු නවීන් සහ තනුජද අවධාරණයෙන් බලා සිටිද්දිය.

" උඹ... උඹ ඇයි බං මෙහෙම කරගත්තේ. ඇයි අපි මෙහෙම මේ විදිහට හම්බුනේ. අපිට වෙන හම්බවෙන්න විදිහක් තිබුනෙම නැද්ද මල්ලි...? කොහොමද බං මං උඹව බදාගන්නෙවත්... කොහොමද සතුටු වෙන්නේ?.. මේක මොන විදිහේ මුණගැහීමක්ද.. උඹ.. උඹ එදාම මං ගැන දැනගද්දිම මාව හොයාගෙන ආවා නම්.. උඹයි මමයි අද කොච්චර සතුටින්ද බං එහෙනම්. එහෙනම් අපේ අම්මත් අපිත් එක්ක අදටත් ඉදිවි. ඇයි උබ මේ හැමදේම වෛරයක් හින්දා විනාශ කර ගත්තේ... ඒ වෛරයෙන් ප්‍රයෝජන ගත්තේ අහක ඉන්න කටු කන එක එක නාකි බ*ල්*ලො.. ඌයි මේකෙන් වාසි ගත්තේ.. උඹ මේ අයියව විශ්වාස කරලා එදාම ආවා නම් උඹ මං ගාවම ඉන්නවනේ... උඹ දන්නවද, මට තනියම කම්පැණි එක බලා ගන්නවත් විදිහක් නැතුව ඉද්දී මුන් ටික තමයි ඒවා රන් කරන්නෙ බං.. ඇයි යකෝ උඹ මං ගාවට නාවෙ... එහෙනම් උබනේ අද ඒවා බලා කියාගන්නෙ.. යකෝ, මට උඹේ මගේ කියලා එහෙම භේදයක් නෑ බං.. උඹ මගේ මල්ලිනේ... මට ඔය සේරටම වඩා මගේ සහෝදරයා වටිනවා බං.. උඹ හින්ද ඒවා අතාරින්න උනා නම් මං ඒකත් කරනවා. ඇයි බං උඹ මං ගැන, මේ අයියා ගැන එහෙම හිතුවේ.. ඇයි මල්ලි.. ඇයි මෙහෙම කරගත්තේ....."

රටක්ම දන්නා ප්‍රබල ජනහිතකාමී දේශපාලක ක්‍රීඩා හා තරුණ කටයුතු අමාත්‍යවරයාගේ දෑස් අද බැබලෙන්නට වූයේ ආඩම්බරයෙන් නම් නොව. ඒ දෑස් පුරා අද මේ මොහොතේ ඇඳී තිබුණේ පසුතැවීමක ලකුණුය. ඉදින් තමා කෙතරම් ඉහළ තැනක සිටියද තම ප්‍රාණ සම අනෙක් සහෝදරයා මෙලෙස ආගාධයකට වැටීම ඔහුගේ පපුවට ඉහිලුම් නොදෙන්නට විය. එනිසාම ඒ ආඩම්බරකාර පිරිමි ඇස් අගින් කඳුළු වැටෙන්නට වූයේ මෙතෙක් වේලා මේ සියල්ල බලා සිටි අනෙක් පිරිස ද මඳකට සංවේදී කරමිනි.

කාලය තප්පර එක දෙක ගතවී මොහොතක් නිහඬව ගෙවී ගියේ එකිනෙකාගේ හදවත් මතට මහා බරක් පටවමිනි. මෙතෙක් වේලා සියල්ලම බිම බලාන අසා සිටි මැර තරුණයා පොලිස් නිලධාරීන් සමග පිටව යාමට පා එසෙව්වේය. රොයේන්වද පසුකර අඩි කිහිපයක් ඉදිරියට ඇදුණු ඔහු යළිත් තම හිස හරවා පිටුපසට හැරුණේ සැමගේ අවධානය ඒ දෙසට යොමු වද්දිනි. ඒ මොහොතේ දේහධාරී අමාත්‍යවරයා නම් උන්නේ බිම බලාන හූල්ලමින්ය. ඔහු පසුවූයේ තම සහෝදරයා බේරා ගැනීමට නොහැකි වූ සන්තාපයෙනි. ඒ පිළිබඳ පසුතැවීමෙනි. ඔහු පොලිස් නිලධාරීන් සමඟ පිටව යද්දිම ඉබේටම ඒ හිස පහතට නැඹුරු වූයේද එබැවිනි. එහෙත් දේහධාරියාගේ හිස හීයක වේගයෙන් යළි එසවුණේ අත්අඩංගුවට පත් හැඩි දැඩි තරුණයාගේ මුවින් පිටවුණු වදන් සමඟිනි.

" අයියේහ්.... "

ඉදින් මෙතෙක්වේලා හිස බිමට බර කරගෙන උන් දේහධාරියාගේ හිස ඒ දෙසට යොමු වුණේ නිරායාසයෙනි. ඒ පිරිමි දෙනයන දිදුලන්නට වූයේ කඳුළු කැට කිහිපයක් ඒ වන විටද ඒ දෑස් සින්නක්කර අයිතිකරගෙන උන් නිසාය. තම බාල මලනුවන්ගේ මුවින් පිටවූ ඒ වදන් පෙළම ඔහුගේ හදට නව ජීවයක් ගෙන ඒමට සමත් වූවා කිවහොත් නිවැරදිය. ඉදින් ඒ සෙනෙහෙබර ආමන්ත්‍රණය කෙලෙස නම් නෑසුනා සේ ඉඳින්නද?.. අඩියට දෙකට තම බාල සොයුරා වෙතට ඔහු පය එසෙව්වේම නිම් හිම් නොවූ ප්‍රීතියකිනි.

" පොඩ්ඩෝ...."

" පොඩ්ඩා... ක...කවුද.. මේ...මේ මමද..?"

හැඩි දැඩි තරුණයා විමසුවේ අරුමැති යමක් සිදුවූවාක් විලසින්ය. ඒ ආමන්ත්‍රණය ඒ සෙනෙහෙස පිරි වදන් ඔහුට නුහුරුය. නමුදු ඒ සෙනෙහබර වදන්වලට ඔහු ඇලුම් කරන්නට විය. ඒ බව ඒ දිලිසෙන දෙනෙත් වලින්ම කියවිණි.

" හ්ම්ම්... ඔව්.. පොඩ්ඩා තමයි.. උබ මගේ පොඩි මල්ලිනේ.. ඉතින් මේ අයියට එහෙම කතා කරන්න බැරිද. "

රොයේන්ගේ දෑස් අග තිබුණු කඳුළක් කම්මුල් මතින් පහළට ගලා හැලුනේ දරන්නට නොහැකි තැනමය. ඒ හා සමානවම ඔහුගේ බාල සොහොයුරාගේ දෙනතෙහිද වූයේ පසුතැවීමක් මුසු වේදනාවකි.

" මට.. මට සමාවෙයන් අයියේ... අයියා කියලා කියන්නවත් මං සුදුසු නෑ.. මං හින්දමයි අම්මටත් හූල්ලලම මැරෙන්න ඕ
උනේ.. මං මහා පව්කාරයෙක් බං.. උඹගේ හැමදේම නැති කරන්න හදපු මේ මටද දැන් මෙහෙම ආදරෙන් කතා කරන්නේ. එහෙම එකෙක්ව මල්ලි හැටියට පිළිගන්න පුළුවන්ද බං අයියේ... මිනිස්සු කියනවා වගේම උඹ රටට ආඩම්බරයක්. උඹට ඇයි මේ තරම් මිනිස්සු ආදරේ කියලා මට දැන් තමයි තේරෙන්නේ.. "

" දැන් ඒවගෙන් වැඩක් නෑ. ඒවා වෙලා ඉවරයි.. වෙන්න තියෙන දෙයක් ගැන හිතමු... උබ මාගේ මල්ලි උනා කියලා මට උඹව මේ වෙලාවේ ගලවගන්න බෑ. උඹ කරපු වැරදි වලට උබ දඬුවම් විඳින්නම ඕනෙ බං...."

" ඒක මං දන්නවා බං අයියේ. කමක් නෑ. ඒවා මොනාද, මට දැන් මගේම කියලා රත්තරං අයියා කෙනෙක් ඉන්නවනේ. ඉතින් ඒ මදිද බං.. දැන් මැරුණත් සැපයි මට නම්...."

" පිස්සුද යකෝ, උඹ මොනවද මේ කියවන්නේ. උඹ ඉක්මනටම ආයේ එනකම් මේ අයියා මග බලන් ඉන්නවා.. "

එසේ පවසන අතරේම රොයේන් තම බාල සොහොයුරාව වැළඳ ගන්නට වූයේ දෙවරක් නොසිතමිනි. ඒ මුවින් පිටවුනු වදන් සහිරු තනුජ සහ නවීන්ගේ හදවත් තුළටද තදින්ම කාවැදෙන්නට වූහ.

ඉදින් එලෙසින් මිනිත්තු කිහිපයක් ගත වෙද්දී ඔහුව පොලිස් නිලධාරීන් විසින් රැගෙන යන්නට වූයේ රොයේන් වටා ඔහුගේ මිතුරු පිරිස ඒකරාශී වන විටය.

" දේව්. .මචං.. දැන්වත් අපි යමුද. දුකයි තමා, අපිට උඹව තේරෙනවා. ඒත් මචං කරන්න දේකුත් නෑනේ බං.. වැරදි කරා නම් ඒවට දඬුවම් විඳින්නම වෙනවනේ. අපි බලමු ඉතින්.. "

" ඒකනේ බං, රදීෂ් කියන කතාවත් ඇත්තනේ.. අපි දැන් ගෙදර ගිහිල්ලා ඉමුකෝ. අරහෙන් අර කෙල්ලත් හූල්ල හූල්ල ඇති තාම.. ඒ හින්දවත් යමුකෝ බං.."

නවීන් වදන් ගැලපුවේ අත රැඳි ඔරලෝසුව වෙතට නෙත් යවන අතරේය. ඒ වන විටද වෙලාව පාන්දර තුන ලෙස සටහන්ව තිබුණි. ඔහුගේ එම ප්‍රකාශයත් සමග මෙතෙක් වේලා බර කල්පනාවක උන් දේහධාරියා ගොඩනැගිල්ලෙන් පිටතට ඇදුනේ සිහිනයක අතරමං වූවකු පරිද්දෙනි. අනෙක් පිරිසද ඔහුගේ ගමනට බාධා නොකළේ මේ මොහොතේ ඔහු සිටිනා තත්ත්වය පිළිබඳව හොඳින්ම අවබෝධ කරගෙන සිටි බැවිනි. කල්පනාබරවම තම රථයට ගොඩවුණු දේහධාරියාගේ දැහැන බිඳුනේ ඩිපෙන්ඩර් රථය දුනුකේ බණ්ඩාර වලව්වෙ නතර වුණු පසුවය. ඒත් සමගම ඉන් පිටතට බැසගත් ඔහු නිවස තුළට ඇතුල් වූයේ විශාල පසුතැවීමක වේදනාවක් හදවත පත්ලේ කැටිවය.

මිත්තණියගේ උකුලට වී මෙතෙක් වෙලා හඬමින් හූල්ලමින් උන් රුහී හනිකට ආලින්දය වෙත දිව ආවේ ඔහුගේ රථය නිවස ඉදිරිපිට නවතන හඬ ඇසීමෙනි. ඇය පසුපසම මිත්තණියද ආලින්දය කරා පැමිණියාය. නමුදු ඔවුන් දෙදෙනා පැමිණෙද්දීම දේහධාරියා උන්නේ තම කුටිය වෙත යාමට තරප්පු පෙළ නගින අතරේය. ඒත් සමගම නිවසට ඇතුළු වුණේ සහිරු තනූජ සහ නවීන් තිදෙනාය. ඇයගේ හඬාම රත් පැහැයට හැරුණු දෙනෙත් නතර වූයේ ඔවුන් මත්තේය. ඇගේ බැල්ම වටහා ගත් තනුජ වදන් ගැලපුවේ මෙතෙක් සිදු වූ සියල්ලම පැහැදිලි කරදීමට මං පාදමිනි.

" නංගි.. "

" තනු අයියේ... "

" ආච්චි අම්මේ.. ආච්චි අම්මත් මෙතනින් වාඩි වෙන්නකෝ.. නංගි, උඹත් මෙතනින් වාඩිවෙයන්කෝ...."

තනුජගේ වදන් සමග මිත්තණිය හා නීල දෙනයනෙහි හිමිකාරිය සෝපාවෙහි අසුන් ගත්තේ ඔවුනට ඉදිරියෙන් ඇති අසුන්වල සහිරු තනුජ සහ නවින්ද අසුන් ගනිද්දිය.

" නංගී.. මුලින්ම කලබල නොවී මෙන්න මේක මුල ඉඳලම බලලා ඉන්නකෝ. "

" මේ මොකක්ද සහිරු අයියේ..."

ඇය විමසන්නට වූයේ සහිරුගේ අත රැඳි දුරකථනය දෙස විමතියෙන් බලමිනි.

" මුලින්ම බලල ඉන්නකෝ... උඹල දෙන්න අතර වුන ප්‍රශ්න වලටත් උත්තරේ මෙතනම තියෙනවා බං.. ආච්චි අම්මත් බලන්නකෝ.. හැමදේම තේරුම් යයි..."

ඉදින් සහිරුගේ වදනට අවනතව යුවතිය මිත්තණිය සමඟ සහිරුගේ දුරකථනයේ පටිගතව තිබුණු එම වීඩියෝ නරඹන්නට වූයේ ඔවුන්ගේ දෑස් පුදුමයෙන් විසල් වෙද්දිය. විටෙක ඒ දෑස් විමතියෙන් බරවෙද්දී තවත් විටෙක විසල් වේදනාවක් දැනෙන්නට වූයේ අදාළ තරුණයා කෙරෙහි අනුකම්පාවක්ද ඇගේ සිත තුළ ජනිත වන විටය. තවද මෙතෙක් කලක් තම ප්‍රාණ සම හිමියාගේ සිත රිදවීම පිළිබඳව ද ඈ තමාටම හදින්ම දෙස් තියාගන්නට වූයේ දෙඇස් අග කඳුළු නලියද්දිනි. ඒ හා සමානවම මිත්තණියද සියල්ලම දෙස පසුතැවීම කැටි දෑසින් බලා සිටියේ වේදනාවකිනි.

" දෙයියනේ....!! මගේ දේව්.. අනේ අයියේ මං ඒ අහිංසකයට මොනාද නොකිව්වේ.. බලාගෙන යද්දි මේ කිසිම දේකට එයා සම්බන්ධ නෑනේ...."

" දැන් අඬලා වැඩක් නෑ නංගී. අනික ඔය මර්ඩර් එක කරලා තියෙන්නේත් දේව්ගෙ මල්ලිත් නෙවෙයි. පොර එතනට ඒ වෙලාවේ නිකං ආවා විතරයි. මේ හැමදේටම මුල අර පරාක්‍රමකාරයා කියලා දැන් තේරෙනවානේ... ම්ම්ම්... "

" ඔව් සුදු නංගී.. නවියා කියන එක හරි.. දැන් ඉතින් දෙයියනේ කියලා බිඳිච්ච හිත හදාගෙන ආපහු දෙන්නත් එක්ක සතුටින් ඉඳහල්ලා. අපිට ඕනෙත් එච්චරයි. "

මෙතෙක් වේලා සියල්ල නිහඬවම අසා සිටි රූහි සහිරුගේ වදන් සමඟ හුනස්නෙන් නැගිට තරප්පු පෙළ නගින්නට වූයේ මිත්තණියද තරුණයන්ට තේ හදාගෙන ඒමට මුළුතැන් ගෙය වෙත ඇදෙද්දිනි.

මඳක් පැකිලීමෙන් වුවද යුවතිය ඔහුගේත් ඇගේත් කුටිය වෙත තම දෙපා ගෙන යන්නට වූයේ මන්දගාමීවය. ඔහුගේ දෑස් දෙස එක එල්ලේ බැලීමට නොහැකියාවක් ඇගේ ලය තුළ පෙරළි කරද්දී කෙසේ හෝ ඔහු ඉදිරියට යාමට ඈ තම සිතටම අදිටන් කර ගත්තාය. කුටිය වෙත පැමිණි ඇගේ දෙනෙත් වලට හසු වූයේ බැල්කනියට යන ද්වාරය ඇර දමා ඇති අයුරුය. ඉදින් ඔහු නිසැකවම එහි ඇති බව සනාථවද්දී ඇය ඒ දෙසට පිය මනින්නට වූවාය. සිතූ පරිදිම ඔහුගේ රුව බැල්කැනි වැට අද්දරින් දිස්වද්දී ඒ දෙසට දිව ගිය යුවතිය පිටුපා සිටි ඔහුගේ බඳ වටා දෑත් දමාගෙන ඔහුව වැළඳ ගන්නට විය. ඔහුව වැළඳගෙනම ඒ නිරුවත් පිට මත තම මුව හොවාගෙන ඉකිලමින් හඬන්නට වූයේ මහා හඬිනි. ඉදින් මෙතෙක් වේලා කල්පනාබරව උන් ඔහු ගැස්සි ඈ දෙසට හැරෙන්නට වූයේ ඈව තමාගේ ඉදිරිපසට හරවා ගන්නා අතරතුරය.

" මැණික... ඇයි මයෙ අම්මා මේ.. ම්ම්ම්... ඇයි මේ..."

තම මුව දෝතට ගෙන විමසන තම ආත්මයේ හිමිකරුවාණන් දෙස යුවතිය බලා සිටියේ ප්‍රේමය වෑස්සෙන දෙනෙත් වලිනි..

" කොහොමද මහත්තයෝ ඔය තරම් හොඳ කෙනෙක් උනේ.. මං අර තරම් බොරුවට චෝදනා කරලත් මේ තරං ආදරයක් තාමත් මට.. තරහක් නැද්ද පොඩ්ඩක්වත් ඔය හිතේ....ම්ම්.... "

ඇගේ දෑස් මතම දෑස් රඳවා ගෙන සිටි ඔහු වදන් ගැලපුවේම ඇගේ කම්මුලක් මත මහපට ඇඟිල්ලෙන් පිරිමදිමින්ය.

" මං කොහොමද මයෙ අම්මා උඹත් එක්ක තරහා වෙන්නේ ම්ම්.. මං උඹ මේ ඇස්වලින් මගෙ දිහා බලන දවසක් වෙනකන් උඹටත් හොරා හීන දැක්කා බං.. ඒත් ඒ හීනේ හැබෑ වෙලත් ඒ හීනෙ ලස්සනට විඳගන්න පුළුවන්කමක් අපිට තිබුණෙ නෑනේ.. ඒත් දන්නවද, මේ විදිහට උඹ ආයෙම මට ලන්වෙලා ඉද්දි මේ පපුවට දැනෙන දේ වචන කරන්න මට තේරෙන්නේ නෑ බං.. මං ඒ තරම් ආදරෙයි මැණික...."

" දෙයියනේ! මට සමාවෙන්න රත්තරන්.. මේ පව්කාරිට සමාවෙන්න, මේ ලස්සන හිත රිද්දුවට.. දැන දැනත් රිදෙන බව මං ඔයාට රිද්දුවා.. ඒකට මට සමාවෙන්න දේව්. "

ඔහුගේ පපුවට හිස තියාන ඉකිලන ඇගේ හිස මත ඔහු තම දෙතොල් ඇතිරුවේ ලය පුරාම නිදහස් හැඟීමක් දැනෙද්දිය.

" මැණික.. බබා.. කෝ ඉතින්, මගේ කෙල්ලගේ ලොකුම ආශාව ඉෂ්ටවෙලත් මට තාම කිව්වෙ නෑනේ මේ කොල්ල ලස්සනයිද කියලා... ඒ උනාට මොකද මේ නිල්ඇස් වලින් මාව දකිනකන් ඉවසිල්ලක් තිබුනෙ නෑ ඒ දවස්වල නම්.. "

එවර නම් දේහධාරියාගේ වදන් හුරතල් බව මුසු නෝක්කාඩුවක් විය. ඉදින් මෙතෙක් වේලා හඬමින් සිටි ඇගේ වත අරක්ගන්නට වූයේ පෙම්වත් සිනහවකි. ඈ තම දෑතින් ඔහුගේ මුව කමල ගෙන ඒ කම්මුල් පුරා සිත් සේ හාදු තැවරි වේ මද වේලාවකින් ඇයටම හති වැටෙද්දිනි.

" ලස්සනයි දෙයියනේ.. ලස්සනම ලස්සනයි..මං හිතුවටත් වඩා ලස්සනයි... හරියට රාජ කුමාරයෙක් වගේ.. මගේනේ ඉතින්..."

ඇගේ වදන් සමග ඔහු දිලිසෙන දෙනෙත් යුගවලින් ඈ වත දෙස බලානම ඒ දෙතොල් මතට පහත් වූයේ ඇගේ සියුමැලි දෑත් ඔහුගේ නිරුවත් පපුවට කිටි කිටියේ තද වන විටදිය. මිනිත්තු දෙක තුනක් පමණ වූ ඒ සුපෙම්වත් හාදුවට බාධා පැමිණ වූයේ පහළ උද්‍යානයේ සිට කෑගැසූ මිතුරන් තිදෙනාය.

" මේහ්... ඒ.. මුං යකෝ නයි මුගටි වගේ හිටියේ. ඒකට දැන් බලහංකො නවියා.. අපේ මල් වගේ හිත් තමයි මෙව්වගෙන් තැලෙන්නේ.. කමක් නෑ ඉතින්, මොනා කොරන්නද.. අඩුම ගාණේ අපි යනවා කියලවත් කියන්න රූම් එකට නාවේ කොටු කටු සීන් පෙන්නනවා ඇති කියලා හිතාගෙන. ඒකට යකෝ මුන් දෙන්නා බැල්කනියට ඇවිල්ලම ශෝ පෙන්නනවා.... අනේ දෙයියනේ, පපුවට වාවන්නේ නෑ මේවා. .....අහෝ මගේ තනිකඩ සුකුමාල හිත්පොජ්ජ...."

" අනේ ප*ල*යන් සහියා... තෝ කොහෙද යකෝ තනිකඩ..? එතකොට අර වර්ෂා....?"

" හරි හරි.. කාරි නෑ ඉතින්.. මක් කොරන්නැයි... .කන්ටිනිව් කරන් පලයන් මයෙ අප්පා.. අපි යනවා එහෙනම්.. බාල්දි පෙරලන්න ඕන නෑනේ ඉතින්.. අපි යනවා සුදු නංගී...."

කවට වදන් පවසමින්ම මිතුරන් තිදෙනා මෝටර් රථයේ නැගී පිටව යන අයුරු බලා සිටි දේහධාරියා සිනාමසු මුහුණින්ම තම සිතැත්තියව තම දෝතට ගෙන පියමන් කරන්නට වූයේ ඔහුගේත් ඇගේත් නිදන කුටිය වෙතටය.