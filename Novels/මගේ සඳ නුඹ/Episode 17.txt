ඔහුද ඇයට එලෙසම හිඳින්නට ඉඩ හැර ඒ හිස අතගාන්නට වූයේ ඇය තව තවත් හරි බරි ගැසී ඇගේ ඉඩ පහසුව සලසා ගනිමින් ඒ ළය මඩලට තුරුල් වෙද්දිනි. ඔහු දිලිසෙන දෙනෙත් වලින් ඈ මුව මතට නෙතු බර කරගෙන සිටියේ අමුතුම ගැස්මකින් හදවත නාද රටා මවද්දීය.

එලෙසට මිනිත්තු පහළොවක් පමණ ගතවූ පසු දේහධාරියා තම හඬ විවර කරන්නට වූයේ ඉදිරි අසුනේ සිටි තම ආරක්ෂකයා දිලංක වෙතය.

" දිලා... "

" සර්..... "

" පොඩ්ඩක් හිමින් යමං බං... එක පාරම බ්‍රේක් ගහන්න එහෙම එපා හොඳේ.. කෙල්ලට කියව කියවම නින්ද ගියා.. පව්.. හිතේ ලොකු බයකින් හිටියේ. ඒ හින්ද රෑත් එක දිගට නින්දක් තිබුණේ නෑ.. කියල කියලම කොහොම හරි හිත හැදුවේ.. ඉතින් හිතට හොඳ නිසා දැන් තමා ඔය නින්ද යන්න ඇත්තේ.. පව් මගේ අහිංසකී.. "

එයට මිනිත්තු දෙක තුනකට පමණ පසුව ඈ හඬ විවර කළේ ඒ හඬේ මද නිදි බර ගතියක්ද සමඟිනි. ඔහු ඈ වත මතට නෙත් යොමු කළේ ඒ හිස අතරින් ගෙනයන ඇඟිලි තුඩුවලට විවේකයක් නොදීමය.

" සුදු අම්මි... මගෙ මැණික.. ඔයා නිදගෙනනෙ හිටියෙ.. ඇහැරුණාද.. ම්ම්.... "

" හ්ම්ම්.... දේව්... අනේ අපි මෙහෙමම කොහෙට හරි යමුකෝ.. මං කියන්නේ නිදහස් තැනකට.. බීච් එකට හරි කමක් නෑ.... '

" දැන් වෙලාව හතරයි මැණික.. අපි අද වෙන කොහේ හරි යමු.. .... හෙට දිහාට බීච් යමුද පැටියෝ... මේ ටයිම් එකට කොහේ හරි හොඳ තැනකට ගිහින් කොෆී එකක් බීලා එහෙම යමු.. හෙට හවසත් මම ෆ්‍රී නේ.. ඉතිං අපි දෙන්නා හෙට නිදහසේ බීච් එකට ගිහින් එමු.. අද දවසට ඔයාව අනික තවත් මහන්සි කරවන්නත් බෑ මැණික.... "

ඔහුගේ ආදරණීය වදන් ඇය අසා සිටියේ හදවතින් ඉපිලෙමින්ය. ඒ වදන්වල ඇත්තේම ඇය කෙරෙහි වන ආලය නොවේද? සෑම මොහොතකම ඔහු වදවන්නේ ඇයගේ ආරක්ෂාව ඇගේ සුව පහසුව පිළිබඳවය. ඉදින් මේ වදන් වලට ඈ කෙලෙස නම් පිටුපාන්නද ? ඒ නිසාම රුහී ඒ පපුතුරේම තබාගෙන සිටි හිස ඉහළ පහළට කරන්නට වූවාය.

" හරි නේ.. එහෙනම් හෙට අපි යන් හොඳද... '

" දිලා.... "

ඔහුගේ වදන් වලට සවන් යොමාගෙන සිටි දිලංකගේ ද හදෙහි ඔහු නමට තව තවත් ගෞරවයක් උපන්නේ ඔහු රටට ලෝකයට මෙන්ම තම බිරිඳට ද සැබෑම යහපත් ස්වාමිපුරුෂයෙක් වූ බැවිනි.

" සර්.... "

" අපි ඔහොම 'හොටෙල් නුගාර' එක පැත්තටත් පොඩ්ඩක් ගිහිල්ලම යමු.. එතන හොඳයි.... මේ ටයිම් එකට කොෆී එකක් බොන්න කියාපු තැන... "

මේ අතර ඇය නම් උන්නේ ඔහුගේ ෂර්ටයෙහි උඩ බොත්තම් දෙකක් පමණ විවර වීමෙන් නිරාවරණය වූ ඒ හැඩි දැඩි පිරිමි පපුව සමග හොර රහසේම අපූරු ගනුදෙනුවකය. ඈ තම සිනිදු රත් පැහැති දෙතොල් ඒ නිරුවත් වූ පපුතුරෙහි ඒ පුංචි ඉඩකඩ මත තවරන්නට වූයේ ඔහු දෑස් පියාගෙනම ඒ හැඟුමන් විඳින විටය. දේහධාරියාගේ දෙතොලේ කොණකට නැගුණේ සැනසුම කැටි වූ සරාගී සිනහවකි. එසේ තත්පර කිහිපයක්ම දෑස් පියාගෙන සිටි ඔහු ඇගේ හිස් මුදුනත දෙතොල් යුග තැන්පත් කළේ ඈ නැවත වරක් පෙර සේම ඇගේ තොල් පෙති ඒ පිරිමි පපුවේ තැන්පත් කරද්දීය.

" පිස්සු කෙල්ලේහ්.. මාව ඔහොම සැරින් සැරේ ටෙස්ට් කරන්න එපා මැට්ටි... ඉවසන්න පුළුවන් බව ඇත්ත.. හැබැයි ඉතින් මේ කෙල්ල ඔහොම මාව සැරින් සැරේ අවුලවද්දි නම් මට තවත් නම් ඉවසන්න බැරිවෙයි.. මට මාවත් අමතක වෙනවා බබාහ්.... "

ඔහු වදන් ගළපන්නට වූයේ ඇගේ සවන්පත් අසලටම ලංව දිලංකට හඬ නොනැගෙන ලෙසිනි. ඇගේ මුව මත නම් වූයේ සරදම් සිනාවකි. ඒ සිනාව ඔහුගේ දෙනෙත් වලටද හරි අපූරුවට හසුවූයේ දඟකාරිය ගැන ඒ හදෙහි තව තවත් පෙම් සිතිවිලි පහළ වෙද්දිය.

" අවුස්සන්න එපා බං... කොච්චර කිව්වත් වැඩක් නෑ මැට්ටි.. දැන්මම මෙහෙම අවුලවලා මාව පිස්සෙක් කරනව නම්, මේ කෙල්ල සනීප වුණහම මාව අංගොඩ යවලම පස්ස බලයි වගේ... මේ කෝලම්වලට පිස්සු නොහැදන එකෙක් ඉන්න විදිහක් නෑ මේ පෘථිවියේ නම්...... "

ඔහු ඇගේ සවනතට ලං ලංව තව තවත් රහසින් කොදුරන්නට වූවේය. මේ වදන් ලාවට මෙන් දිලංකගේද හඬ වැකෙන්නට වුණි. ඔහුගේද මුවගට පැමිණියේ අපූරු මන්දස්මිතයකි. ඔහු තම හද පත්ලින්ම මේ දෙපලට ආශිර්වාද එක් කළේ ඒ සැබෑ පිරිසිදු ආලය එතරම්ම හිතට දැනෙන්නට වූ හෙයිනි.

" සර්.. අපි ආව සර් කියපු තැනට... "

ඇගේ හිස මත තම නිකට හොවාගෙන ඈව වැලඳගෙන සිටි ඔහු පියවි සිහියට පැමිණියේ තම ආරක්ෂකයාගෙ හඬිනි. ඒ වදන් ද සමග රෝයේන් තම ආදර බිරිඳ රූහීද සමග රථයෙන් බැස ගන්නට වූයේ ඇගේ අතක් තම අත්ලේ පටලාගෙනය.

ඩිපෙන්ඩර් රථ දෙකකට අතරමැදිව මර්සිඩීස් බෙන්ස් රථයෙන් පැමිණ බැසගත් මෙම දේහධාරී තරුණ අමාත්‍යවරයා අසල ඒ මොහොතේත් මාවතේ ගමන් ගත් සෑම දෙනාගේම පාහේ දෑස් ලැගුම්ගෙන තිබුණි. එපමණක් නොව හොටෙල් පරිශ්‍රයේ සේවයේ නියතු සේවකයින් සහ ඒ වන විටත් රැඳී සිටි සියල්ලන්ගේම දෑස් රැඳී තිබුණේ මේ හැඩි දැඩි යෞවනය හා ඔහුගේ රූමත් බිරිඳ මතය. ඔවුන් දෙපළ සියල්ලන්ගේම දෑස් පැහැර ගැන්මට සමත් වූහ.

වාහනයෙන් පිටතට පැමිණි ඔහු ඈත් සමගම අත්වැල් පටලවාගෙන රෙස්ටුරන්ට් එක තුළට පිය මනින්න වූයේ ඔහුටත් ඇයටත් ඉදිරියෙන් සහ පසු පසින් ආරක්ෂකයන් කිහිප දෙනෙකු ද ගමන් ගන්නා අතරතුරය.

හෝටලය තුළට පැමිණි ඔහු ගමන් ගන්නට වූයේ එහි පසෙක තනා තිබූ දැවයෙන් නිර්මාණය කරන ලද තරප්පු පෙළ අසලටය. එහි බිමට සහ තරප්පු පෙළට සම්පූර්ණයෙන්ම දැව යොදාගෙන තිබිණි. එපමණක් නොව එහි ඇතුළත වූ සියලුම බිත්තිද දැවමය පැහැයෙන් දිදුලන්නට විය. එහි තිබුණු සියලුම ටේබල් මත දමා ඇති ඇතරිලි සුදු පැහැයෙන් නිර්මාණය වී තිබුණු අතර ඒ මත රතු පැහැති සහ සුදු පැහැති රෝස මල් වලින් හැඩවුණු අලංකාර මල්වාස් තබා තිබුණි. ඒ වන විටත් හෝටලය තුළ ආලෝකමත් වී තිබුණේ එහි සිවිලිමෙහි සවිකර තිබුණු සුදු පැහැති සහ කහ පැහැති බල්බවල ආලෝකයෙනි. එය හිත සැනසෙන ආකාරයේ මෙන්ම සුන්දර වූ වටපිටාවකි. ඒ තේමාව සිත් සතන් නිවීමට සමත් විය.

ඔහු ඈත් සමගම තරප්පු පෙළ වෙත පැමිණ ආරක්ෂකයන් දෙසට හැරී ඔවුන්ව අමතන්නට වූවේය.

" දිලා.. බානු.... මේ, උඹල ටික මේ හරියෙ ටේබල් එකක ඉඳහල්ලා.. ඕන දේවල් ඕඩර් කරගන්න.. මං ඇවිල්ල බිල් එක පේ කරන්නම්.. මම මෙයත් එක්ක උඩට යනවා... "

ඔහුගේ විධානය අනුව ආරක්ෂකයන් පිරිස පහළ මාලයෙහි රැඳී සිටිද්දී ඔහු ඇයවද කැටුව දැවයෙන් නිර්මිත තරප්පු පෙළ මතින් ඉහළ තිබුණු බැල්කනිය වෙත පිය මනින්නට වූහ.

ඒ වන විටද එහි රැඳී සිටියේ තවත් යුවළ දෙකක් පමණි. එය ආදරවන්තයින් වෙනුවෙන්ම සෑදූ ඉසව්වක් මෙනි. එතරම්ම ඒ පරිසරය ඒ වටපිටාව සුපෙන්වතුන්ට සොඳුරු පාරාදීසයක්ම විය. සඳළුතලය සහ ඒ අවට වටපිටාවේ සුන්දරත්වය මෙන්ම තරමක් ඈතින් දර්ශනය වන උස් ගොඩනැගිලි ද විසල් කුළුණු කිහිපයක් ද දර්ශනය වූයෙන් එම දර්ශනපථය තවත් බෙහෙවින් සිත් ඇදගන්නා සුළු විය. තැන තැන තබා තිබුණු කුඩා මේස කිහිපයක් මත ද පහළ තට්ටුවේ මෙන්ම සුදු පැහැති ඇතිරිලි දමා ඒ මත රතු රෝස සහ සුදු රෝස මල් වලින් හැඩ වුණු මල්වාස් කිහිපයක්ම තබා තිබුණි. ඊට අමතරව බැල්කනියේ පසෙකට වන්නට පියානෝවක් තබා තිබුණේ එයට තවත් රෝමාන්තික බවක් එක් කරන්නට මෙනි.

ඔහු ඈත් සමග බැල්කැණි වැටට ආසන්නයේම තිබුණු ටේබල් එකක අසුන් ගන්නට වූවේය. ඇගේ මුව මත නම් වූයේ අපූරු මදහසකි. ඒ මදහසින්ම ඈ ඔහුගේ දෑත් සොයමින් ඒ මේ අත ටේබල් එක මතින් දෑත් ගෙන යන්නට වූවාය. ඇගේ ඉඟි තේරුම් ගත් ඔහු තමා ඉද සිටි අසුන ඇගේ අසලට තවත් ටිකක් ලං කරගෙන අසුන් ගන්නට වුණි.

" මැණික.. මොකෝ සුදු අම්මි... "

" නෑ.. මෙතන ගොඩක්ම ලස්සන තැනක් වගේ මට දැනෙනවා.. හරිම නිස්කලංකයි වගේ.. තව මට දැනෙනවා රෝස මල් වලින් එන සුවඳත්.... "

ඇය එසේ පවසන්නට වූයේ නාසයෙන් සුසුමක් ඉහළට අදිමින් දෑස් පියා ගනිමිනි. මේ ඉරියව්වක් ඉරියව්වක් පාසා ඔහුගේ හදෙහි තදින්ම ලැගුම් ගන්නට වූවේය.

" හ්ම්ම්... ඔයා හරියටම හරි.. මෙතන හරිම ලස්සනයි.. ඒ වගේම නිස්කලංකයි.. තව ඔයා කිව්ව වගේම රෙඩ් රෝස් , වයිට්‍ රෝස් දෙකම තියෙනවා බබාහ්.. "

ඇගේ දෑත් තමාගේ දෑත් වලින්ම ආවරණය කර ගනිමින් ඔහු එසේ පවසන්නට වූවේය.

" හ්ම්.... ඒකනේ මම කිව්වේ.. මට දැණුනා.. දන්නවද මට දැනෙන දේ.... "

ඒ මොහොතේ මේ ස්ථානයට පැමිණි වේටර්වරයාගේ පැමිණීම හේතුවෙන් ඇයට තම වදන් මඳකට නතර කිරීමට සිදුවූවාය. ඉදින් ඒ මුවින් මතුවූයේ මද නොරිස්සුමකි. මේ අතරේ රොයෙන් නම් ඔහු කරා පැමිණි වේටර්වරයා වෙත ඇණවුම භාර දෙන්නට වූවේය.

" හරි දැන් කියන්නකෝ... මොනවද මේ කෙල්ල කිව්වේ ම්ම්.... "

" කිව්වේ තමයි කියන්න ගියපු එකත් අමතක වුනා. අර කොවුවා ආව හින්දා.... වෙන වෙලාවක් නෑ වගේ ඇයි අප්පා මම වැදගත් දෙයක් කියන්න හදද්දිම ආවේ.. දැන් මට ඒක මතකත් නෑහ්... "

රූහි මේ දේවල් දේහධාරියාගේ ඉදිරිපිට දිගහරින්නේ තාත්තා කෙනෙක් ඉදිරිපිට තමන්ගේ දුව ගතු කියනවා වගේ හැඟීමකිනි. ඔහු මේ සියලුම ඉරියව් වින්දේ ඈ නමින් ලය උපන් අමුතුම හැඟීමකින්ය.

" ඉතින් ළමයෝ ඔය මනුස්සයා ආවේ අපිට මොනවද ඕනේ කියලා අහන්න නේ.. නැත්නම් ඉතින් අද රෑ වෙනකම් මෙතනට වෙලා ඉන්න තිබ්බා. පිස්සි... "

" හරි හරි ඉතින්.... හුම්ම්... "

" එක්ස් කියුස් මී සර්.... "

" ආ හරි, ඔහොම තියන්න ඔතනින්... "

ඔහු පැවසුවේ හෝටල් සේවකයා රැගෙන කොෆී බඳුන වෙත නෙත් යවමිනි.
අදාළ සේවකයා එම කෝපි කෝප්ප දෙක ටේබල් එක මතින් තබා එතනින් පිටව ගිය පසුව රොයේන් නැවතත් වදන් ගළපන්නට වූවේය.

" සුදු අම්මි... දැන් කියන්නකෝ ඉතින්... "

" මොනාද... "

" කියන්න ඉතින්, ඔයාට ඕනම දෙයක්.. මං අහගෙන ඉන්නම්.... "

ඇගේ හස්තයක් තම අත්ලට ගෙන පිරිමදිමින් ඔහු පැවසුවේ ඇගේ කම්මුල් අද්දර ඉඟි බිඟි කරමින් තිබුණු කෙස් රොදක් ඇගේ කණ පිටුපස රඳවමිනි.

" මෙතනට අපි ආයෙමත් එමුද.. මෙතන හරි ෂෝක් වගේ.. මට ආසයි සනීප උනහම ආයෙමත් එන්න මෙතනට..."

" සුදු අම්මි... කෝ මෙහෙට එන්නකෝ මාත් එක්ක.. අන්න හරි.. මේ ඉන්නේ අපි දැන් බැල්කනියේ වැටට හේත්තුවෙලා.. හරිද.. අහන්නකෝ මෙතනට ලස්සනට ඉර ඈතින් බැහැලා යන විදිහ පේනවා. ඒක හරිම ලස්සනයි... වටින් පිටින් එන හුළඟයි මේ සේරමත් එක්ක එකතු වුණහම අමුතුම හැඟීමක් දැනෙන්නේ.. "

දේහධාරියා පවසන්නට වූයේ ඇයව තමා වෙත ලං කරගෙනය.

" අනේ ඔහොම ඔයා කියද්දි මට ආසයි... බලන්න තිබුණා නම් කියලා හිතෙනවා... "

" අපි ඉතින් සනීප වුණහම නිතරම මෙතනට එමු.. එතකොට හරිනේ... "

ඇගේ වත ඉන් සිනහවෙන් පිරෙන්නට වූවාය. සැන්දෑවේ බැස යන හිරුගේ කාන්තියත් ඒ සමගම වැටෙන රැස් දහරින් ඇගේ වත මතට වැටී ගෙන එන්නට වූයේ අමුතුම දිස්නයකි. ඉදින් එයින් දිදුලන ඇගේ මුව කමල දුටු ඔහුගේ හදෙහි අමුතුම හැඟුමන් පූදින්නට සමත් වුණේය. ඒ හැඟුමන් ඔහුගේ මුවින් වදන් බවට පෙරළෙන්නට වුණි.

" මගේ බෝනික්කි.. නිකම්ම නිකං බෝනික්කියක් නෙවෙයි.. ඇස් නටවන බෝනික්කියක්.. දන්නවද, මේ රෝස පාටයි සුදු පාටයි එකට වෙච්ච මේ ලස්සන හඳක් වගේ මූණට බැහැගෙන යන ඉර එළිය වැටුනහම මැවෙන්නෙ පුදුම තරම් ලස්සනක්.... .ලෝභයි බං මට.. අහසෙ පේන හඳටත් වඩා මගේ හද ලස්සන නිසා ඇස්වහ වදීද කියල භයයි මට.. අනික ඉතින් මේ වෙද්දි අහල පහළ ඈයන්ගේ බැල්ම තියෙන්නේත් මෙන්න මේ ඇස් නටවන බෝනික්කි ගාව.. ඉතින් මට ලෝබයි.. හැබැයි දන්නවද.. ආඩම්බරයි මට, මේ කෙල්ල මගේම කියලා හිතෙද්දි... "

ඔහු ඇගේ නළල මත තම නළල තබාගෙන ඒ කම්මුල් තම අත් දෙකට මැදි කරගන්නට වූවේය. එලෙස මඳ වේලාවක් ඒ මුව මත නෙතු රදවාගෙන සිටි දේහදාරියා ඇගේ පිට හරහා එක් අතක් යවා අනෙක් අත ඇගේ බඳ හරහා යවමින් ඈව වැළඳ ගන්නට වුණි. අත් වැටට බරව එකිනෙකා වැළඳගෙන සැඳෑ හිරු කිරණින් නැහැවෙමින් උන් මේ අපූරු පෙම්වත් යුවල ඒ සැඳෑ යාමයේ සියල්ලන්ම පාහේ දුටු සොඳුරුතම සුපෙම්බරම දසුන බවට පත් වුණි.

" දේව්... "

" ම්ම්......."

ඇයව වැළඳගෙනම ඒ උරහිස මත තම හිස රඳවාගෙන ඔහු හූමිටි තබන්නට වූයේ ඒ මුවෙහි ලා මදහසක් ඇඳෙද්දිය.

" මට මෙහෙම ඉන්න ආසයි ඔයාගේ ළඟටම වෙලා.. දන්නවද පුදුම තරම් සැනසීමක් දැනෙනවා මට ඔයා ළඟ මෙහෙම තුරුල් වෙලා මේ පපුවට කන තියාගෙන ඉද්දි. මම මේ ලෝකයේ ඉන්න කැමතිම තැන මෙතන තමයි දේව්.. ඒ තරම්ම සැනසීමක් වෙන කොහෙවත් මට දැනෙන්නේ නැහැ.. "

ඇය එසේ පවසන්නට වූයේ දේහධාරියාගේ හැඩි දැඩි පපුතුරට තට්ටුවක් දමමිනි. ඒ වදන් කීපයට ඔහුගේ මුවෙහි නම් ඇඳෙන්නට වූයේ මනස්කාන්ත සිනහවකි.