" ඔයාගේ සුදු අම්මට සිහිය ආවා දරුවෝ.. ඒ විතරක් නෙවෙයි.. ඔන්න එයා ඉන්නවා ඒ ලස්සන ඇස්වලින් එයාගේ හස්බන්ඩ්ව දකින්න ඉවසිල්ලක් නැතුව මඟ බලාගෙන.."

ඒ වදන් පිටවෙත්ම මහා හඬින් ඉකිලමින්ම දේහධාරියා දෙඇස් වසාගත්තේ තම දෑත් පහළට කරගෙන ඒවා මිටමොලවා ගනිමිනි. එලෙසින් ගත වූයේ තත්පරයක් හෝ දෙකකි. එක්වරම සිහියට එළඹියාක් මෙන් ඔහු සූදානම් වූයේ ඇයගේ රුව දැක ගැනීමට යාමේ අදහසිනි.

" එයාව මට බලන්න පුළුවන්ද ඩොක්ටර් මේ දැන්ම.."

" ඔව්.. අනිවාරෙන්ම... "

ඉදින් මේ සුභ පුවත සවන් වැකෙත්ම සියල්ලන්ගේම හදවත් වලට දැනුණේ වචනයෙන් විස්තර කළ නොහැකි සැනසීමකි. මෙතරම් වේලාවක් ඔවුන්ගේ හදවත්වල වූයේ වචනයෙන් විස්තර කළ නොහැකි හැඟීම් සමුදායකි.

මෙපමණ වෙලාවක් ගින්නෙන් දැවෙමින් පැවති හදවත් වලට මේ ලැබුණු සුබ පණිවිඩය සීතල දිය දහරක් බඳු විය. තම දෑසට ඉනූ කඳුළු කැට පිසදා ගනිමින් රොයේන් ඈ ප්‍රතිකාර ලබමින් සිටි කුටිය වෙත යාමට පියවර ඔසවා නැවත වතාවක් මිත්තණිය දෙසට බැල්මක් හෙළුවේය.

" ආච්චි අම්මා... ඔයත් යං.. "

" අනේ.. මගේ පුතා ඉස්සෙල්ල ගිහින් එන්නකෝ... මම පස්සේ එන්නම්.... "

" එහෙම එකක් නෑ, ආච්චි අම්මත් යමු.. ඩොක්ටර්, මට ආච්චිවත් එක්කගෙන යන්න පුළුවන්ද... "

" හරි පුතා, ප්‍රශ්නයක් නෑ.. බලලා එන්නකෝ.. තව ටිකකින් නම් රූම් එකකට දාන්න පුළුවන්.. "

වෛද්‍යවරයාට ස්තුති කල දේහධාරියා කුටියේ ද්වාරය විවර කරගෙන ඇතුල් වූයේ මිත්තණිය නම් මදක් ප්‍රමාද වන විටය. තම දෙපා සෙමෙන් සෙමෙන් අද්දමින් ඔහු රෝහල් සයනය වෙත බිඳෙන් බිඳ ළංවූයේ ඒ හදවත පුරාම නැගෙන්නා වූ විසල් ප්‍රීතිය වදන් කළ නොහැකිවය. මෙතෙක් වෙලා කඳුළින්ම පමණක් පෙගුණු ඒ රැවුල් කොට පිරුණු පැහැපත් දෙකම්මුල් යුගල මේ මොහොතේ හැඩවී ඇත්තේ සුන්දර සිනහවකිනි. වෙනදාට සිනහවක් දැකීම පවා අරුමයක් වූ ඒ මුවෙහි කලාතුරකින් ඇදෙන ආඩම්බරකාර සිනහව අද ඒ මුව පුරාම අරක්ගෙනය.

හීන් සීරුවට දෙපා තබමින් රෝහල් සයනය අසලට දේහධාරියා ලන් වෙද්දී ඇය නම් උන්නේ දෙනෙත් පියාගෙනමය. පියවි සිහිය ලද නමුදු ඈ උන්නේ මදක් විවේකී සුවයෙන් තම දෑස් පියාගෙනය. ඉදින් ඔහු හඬක් නොනැඟෙන සේ හීන් සීරුවට ඈ වෙතට ලං වූයේ දෙනෙත් වලින් පවා සිනාසෙමිනි. තම ප්‍රේමියගේ නීල දෙනයන වලින් තමාව දකින දිනයක් ගැන ඔහු හීන දැක්කේ ඔහුගේ හදටත් හොරාමය. තමන් දුටු විට ඇය කෙසේ නම් ප්‍රතිචාර දක්වයි දෝ යන සිතුවිල්ල ඔහුගේ ලය පුරා ගමන් කරද්දී ඒ දැනෙන හැඟුම ඔහුට වචනයෙන් විස්තර කළ නොහැකිය.. ඔහුගේ හදෙහි අරක්ගෙන ඇත්තේ ප්‍රබෝධයකි ,සතුටකි, උද්දාමයකි. ඇගේ සුසිනිදු දිගටී අතැඟිලි අතරට තමාගේ මුව මැදිකරගෙන ඇයට ඇතිවන තුරුම ඈ සිපුම් තබනවා නම් නොඅනුමානය. ඇයට එදා පටන්ම තිබූ එකම ආශාව එකම බලාපොරොත්තු වූයේ ද ඇගේ දෑසින්ම තමාව දැකීම නොවේද. ඉදින් අද දින මේ මොහොතේ ඇගේ ඒ එකම ප්‍රාර්ථනය එකම බලාපොරොත්තුව සඵල වන්නේය. ඔහුට දැනෙන හැඟුමන් වදන් කළ ගත නොහැකි තරමටම ඔහු උන්නේ හැඟුම් ගොන්නක අතරමංවය.

රොයේන් තම සිතැත්තිය වූ රූහි වැතිර උන් රෝහල් සයනය මතට මදින් මද පහත්ව දෙනෙත් පියාගෙන විවේකීව උන් ඇගේ සුමුදු නළල්තලය මතට තම දෙතොල් තද කළේ ඔහුගේ දෑස් ද පියවී යන විටදිනි. ඇගේ විවේකී දැහැන ඉන් බිඳී ගියාය. නමුදු තවමත් ඈ නම් දෑස් පියන් විවර කළේ නැත. තත්පරේකට දෙකකට පසුව ඒ නළලතින් ඔහු තම දෙතොල් මුදවා ගත්තේ ඇගේ සවනට ලංව ආදරයෙන් ඈ අමතන අතරේමය. ඒ වන විටද නිවී සැනසිල්ලේම දෑස් පියාගෙන උන් ඈ වත මත වූයේ සැනසිලිදායක මෙන්ම ප්‍රීතිමත් සිනාවකි. ඇගේ වත කමල හැඩ කරනා ඒ සිනහවට ඔහු තව තවත් වශී වී ඇතුවා සේය..

" මගේ බෝනික්කි... ! මගේ පැටියාහ්.. !! උඹ මාව බය කරා වස්තු.. මට මුකුත් උනේ නෑ පිස්සු කෙල්ලේ.. ඩොක්ටර්ගෙනුත් සිහිය ආව ගමන්ම ඇහුවේ මං ගැනලු නේද.. මං හොඳින්ද කියල නේද.. ම්ම්... දැන් ඉතින් මගේ සඳ කුමාරිට එයාගේ මේ ලස්සන නිල් ඇස්දෙක ඇරලම එයාගේ දේව් දිහා බලන්න පුළුවන් මගේ පණ... "

දිදුලන දෙනෙත් යුග ඈ මතම රන්දාගෙන ඈ වතට නැඹුරුව ඒ කම්මුලක් මත අතක් තබාගෙන ඔහු වදන් ගැලපුවේ ඇය නිහඬව නමුදු සිනහවකින් ඔහුව අසා සිටිද්දීය.

" මට මේක හීනයක් වගේ මහත්තයෝ... මගේ දේව්ව කවදාවත් මෙහෙම දකින්න ලැබෙයි කියල මම නම් හිතුවේ නෑ.. ඒත්.. ඒත් මං ඒ තරම්ම පව් කරලා නෑ.. මගේ ඇස් පින් කරලා තියෙනවා ඔයාව දකින්න තරම්.. මගේ ළඟට එන්න දේව්.. මං ඇස් අරිද්දි මට ඔයාගේ ඔය ලස්සන මූණ, ඒ දුඹුරු පාටයි කියන ඇස් පේන්න ඕනේ.. ඒ ඇස්වල තියෙන ආදරේ මට පේන්න ඕනේ.. මං හරි ආදරෙයි දේව්..."

දෑස් පියාගෙනම එසේ වදන් ගළපන අතරේම ඈ ඔහුගේ අතක් තම දෝතට මැදි කරගන්නට වූවාය. ඔහුද ඇගේ ඒ වදන්වලට එකඟවම හදපිරි ස්නේහයත් සතුටත් කැටි වූ හැඟුමන් පෙරදැරි කරගෙන ඇය වත මතට ලන් වූයේ ඇගේ සිහිනය ඉටුවීමට තවත් තත්පර කිහිපයක් පමණක්ම ගතවන බව දැනමය. ඔහුට වුවමනා වූයේ ද ඈ සිතූ පරිදිම ඒ සිහිනය ඉටුවනවා සියසින්ම දැක ගැනීමටය. ඉදින් තම දෙනෙත් වලින් පවා සිනාසෙමින් ඔහු උන්නේ ඇගේ පියවුණු දෙඇස් දෙස බලමිනි.

ඉන්පසු තත්පරයක් දෙකක් පමණ ගතවිය. රූහි සෙමින් සෙමින් තමාගේ දෑස් විවර කරන්නට වූයේ ඔහුගේ, තම ප්‍රාණ සම ස්වාමියාගේ, තම ප්‍රේමවන්තයාගේ මුව තම දෑසින්ම පළමු වතාවට දැක බලා ගැනීමේ හැඟුමන් හදෙහි ගුලි කරගෙන උහුලාගත නොහැකි සතුටකිනි. හෙමින් සීරුවට විවර කරගත් ඇගේ නිල්දෙනෙත් වලට හසුවූයේ තමා මෙපමණ කලක් හඬට පවා පෙම් බැඳි ඒ හඬේ හිමිකරු තම ප්‍රාණ සම හිමියා වූ ඔහුය. ඒ කඩවසම් මුව කමල දුටු විගසම ඇයගේ මුවට පැමිණිය යුත්තේ සිනහ මල්කැන්ය. නමුදු සිදුවූයේ රොයේන්ටද සිතා ගැනීමට නොහැක්කකි. එක්වරම ඇගේ දෑතට මැදිකරගෙන සිටි තම දෑත් ඉවතට විසිකර දමමින් ඈ මඳක් උස් හඬින් මොර දෙන්නට වූයේ ඒ මොහොතේම රෝහල් කුටිය තුළට ඇතුළු වූ මිත්තණියවද දැඩි කම්පනයට පත් කරමිනි.

" තමුසේ... ! තමුසේ මෙහෙම...! ඒකත් මගේ ඉස්සරහම.. නෑහ්...!!! තමුන්ද එතකොට මගේ හස්බන්ඩ්... තමුන්ද මං පණ වගේ ආදරේ කරපු මගේ දේව්... නෑහ්... !! මෙහෙම දෙයක් උනේ කොහොමද... ! "

සයනයේ පිටුපසටම වී තම දෙපා හකුලාගෙන ඈ ඔහු දෙස බලා උන්නේ දෑස් රතු කරගෙන වෛරී සහගත බැල්මකිනි. ඉදින් තමා මෙපමණ කලක් පෙම් බැඳී තම සිතැත්තියගෙන් තම සියුමැලියගෙන් ලද ඒ බැල්ම ඔහුගේ හද මඬලම අවතැන්කර දැමුවේය. ඔහුට ද ඇගේ එම විපර්යාසය ගැන ඇත්තේ උභතෝකෝටික පැනයකි. ඉදින් ඔහු ඇගේ අසලට ලන්ව ඒ කම්මුලක් මත අත තියන්නට සැරසෙත්ම ඇය ඔහුගේ හැඩි දැඩි හස්තය මතට තම අතකින් පසෙකට තල්ලු වන සේ පහරක් එල්ල කරන්නට වූයේ ඔහු ගැස්සී යන විටදිනි. ඒ පහරටත් වඩා ඔහුව රිදවූයේ ඔහුව කලබලයට පත් කළේ ඇයගේ වදන්ය.

" ශික්... ! මිනීමරුවාහ්.. !! මාව.. මාව අල්ලන්න එපා.. තමුන්ට කොහේ තියෙන හයියක්ද මාව අල්ලන්න මේ විදිහට...තමුන් මිනීමරුවෙක්... මැරයෙක් පව්කාරයෙක්... මගේ ඇස් මානෙටවත් එන්න එපා මීට පස්සේ... මං තමුන්ට වයිර කරනවා...!!! "

එක්වරම දෑස් අගින් ගලන කඳුළු බිඳු අතරින්ම තම දත්ඇදි දෙක එකිනෙකට තෙරපවාගෙන ඇය වදන් ගැලපුවේ ඔහුගේ දුඹුරු දෙනෙත් දෙසට කෝපයත් කලකිරීමත් මුසු වූ බැල්මක් හෙළමිනි. ඒ වදන් ඔහුට එක් කළේ විමතියකි. එපමණක් නොව අඩියට දෙකට සයනය අසලට ලංවුණු මිත්තනියගේ හදෙහි වූයේද ඒ හා සමානම හැඟුමකි.

" සුදු අම්මි...! මගේ මැණික.. ඔය මොනාද බබා කියන්නේ මේ.. මං ඔයාගේ දේව්නේ.. ඔයා මොනා ගැනද මේ කියන්නේ. අනේ රත්තරනේ, මේ විහිළුව දැන් හොඳටම ඇති.. කෝ මගෙ ළඟට එන්න බලන්න.. මේ බලන්නකෝ මැණික ආච්චිත් ඔයාව බලන්න ඇවිත්... "

ඇගේ ගත මතට හස්තයක් තබන්නට ඔහු සැරසෙත්ම ඈ යළිත් වරක් ඔහුට තදින්ම එරෙහි වන්නට වූවාය. එපමණක් නොව. ඒ මුවින් ගිලිහුණු හීසර මෙන් වදන් ඔහුගේ ලය මඩල තව තවත් දෙපලු කරන්නට තරම් ප්‍රබල වුණි.

" දේව්.. හහ්... මම දන්න දේව් කෙනෙක් නෑ.. තමුන් නොම්බර් එකේ මිනිමරුවෙක්.."

" බෝනික්කිහ්..... !!! "

" සුදු මැණික..!!! "

ඔහුගේ මුවින් පමණක් නොව මිත්තනියගේ මුවින්ද එම වදන් පිටවූයේ ඇය ගැන උපන් පුදුමයෙනි. රොයේන්ටත් මිත්තණියටත් තවදුරටත් කිසිවක් සිතා ගැනීමට නොහැකිය. සියල්ල දන්නේ ඈම පමණි.

" මොළේ හොඳ නැද්ද ළමයෝ.. ! මොනවද මේ කියන විකාර කතා.. මේ රටක් වටින දරුවට කියන්න ඕන කතාද මේ කියන්නේ ආහ්.... ! "

ඒ වදන්වලට ඇගෙන් ලැබුණේ සමච්චල් සහගත සිනහවකි. දෑස් අගින් කඳුළු ගලද්දීම ඈ ඔහුගේ වත දෙස මෙන්ම මිත්තණිය දෙසද බලමින් යළිත් වදන් ගළපන්නට ගත්තාය.

" විකාර කතා නෙවෙයි ආච්චි අම්මා.. මේ රටක් වටිනවා වගේ ඉන්න මහත්තයාගේ මූණ පිටිපස්සෙ ඉන්නේ තනිකරම නරුමයෙක්.. අහිංසක මිනිස්සු මරණ මිනීමරුවෙක්.. !!! "

" සුදු මැණික.. නවත්තනවා ඔය අවකැපෙන කතා කියවිල්ල.. තමුන්ට මොකක්ද එක පාරම හැදිච්ච පිස්සුව අහ්... මේ මොහොත වෙනකම් මේ තරම් කාලයක් තමුන් මත්තෙම නැහිච්ච මේ දරුවා තමුන් ඒ ගෙදරට ගෙනාපු දවසේ ඉඳලා කරපු කැපකිරීම අමතකද... තමුන් නිසා කොයිතරම් විදෙව්වද. එහෙව් දරුවටද ඔය වගේ කතා කියන්නේ. ඇරත් මුළු රටක්ම මේ දරුවා ගැන දන්නවා.. එහෙම එකේ සුදු මැණික ඔයා මොනවද මේ ගොතන කතා.. අනේ ඇයි දරුවෝ මේ.. "

මිත්තණියගේ වදන් එවර නම් මදක් ප්‍රබල වූ සෙයකි. රොයේන්ගෙ දෙනෙත් වලින් කඳුළු පනින්නට වුනේ ඇගේ දෙනෙත් වලින් තමාව දුටු පළමු මොහොතේම එල්ල වූ මේ විසල් චෝදනාව දැරීමට නොහැකි තැනය.

" මැණිකේ... අනේ දෙයියනේ මේ මොනවද ඔයා කියන්නේ. මං කවදාවත් කාවවත් මගේ මේ අත් වලින් මරලා නෑ.. ඇත්තමයි රත්තරන්.. එහෙව් මටද ඔයා ඔහොම කතා කියන්නේ.. උඹව අරුන් අරගෙන ගියපු මොහොතේ ඉඳලා පපුව ඇතුලෙන් පිච්චි පිච්චි හිටියේ මේ වෙනකන්.. අනේ දෙයියනේ, තවත් නම් බෑ මැණිකේ... "

" තමුන්ගේ වෙස්මූණ දැන්වත් අයින් කරගන්නවා මහලොකු ඇමතිතුමා.. තමුන් මිනීමරුවෙක්... මොකද ඒක කාටත් වඩා හොඳට මේ මං දන්නවා.. තමුන් නොදන්නවා උනාට... "

" මොකක්ද... මොකක්ද ඒ කතාවෙ තේරුම..."

" කියන්න සුදු අම්මි.. මොකක්ද ඒ කතාවෙ තේරුම.. මට දැන්වත් කියන්න.. "

ඇගේ විරෝධය මත වුවද ඒ උරහිස් මතින් දෑත් තබාගෙන ඔහු ඇගෙන් එලෙස විමසන්නට වුනේ ඒ නිල්ඇස් දෙස බලාගෙනම ය. ඉදින් ඔහුගේ ඒ ප්‍රකාශයට ඇගෙන් ලැබුණේ කට කොනකට නගාගත් නෝන්ජල් සිනහවක් පමණි.

" කතාවද... කතාවනේ අහගන්න ඕනේ.. හරි එහෙනම් අහගන්නවා මිස්ටර් රොයේන්.. තමුන් වෙන කවුරුත් නෙවෙයි... මගේ අම්මගෙයි තාත්තගෙයි මිනීමරුවා..!!!! මගේ අම්මයි තාත්තයි මරල දාපු නරුමයා තමුන්...!! "

" සුදු මැණිකහ්...!! "

උස් හඬින් මිත්තණියගේ වදන් ඇසෙත්ම ඇගේ උරය මත වූ ඔහුගේ හැඩි දැඩි දෑත් පහළට කඩා වැටුණේ ඉබේටමය. ඇගේ වෛරී ගිනිදැල් පිරුණු දෑස් වල බැල්ම ඔහුගේ ලයට කොනිති ගසන්නට පටන් ගත්තේ දැරිය නොහැකි අන්දමිනි.

" ඇයි ආච්චි අම්මා... මං කියන්නේ ඇත්ත.. මගේ ඇස් වලින් දැකපු දේ... "

" අනේ දෙයියනේ මැණිකේ.. මං ඇත්ත කියන්නේ රත්තරනේ.. මං මේ අත් වලින් කාවවත් මරලා නෑ දෙයියෝ.. අනික ඔයාගේ තාත්තා මං පෞද්ගලිකවම ආදරේ කරන චරිතයක්... ගරු කරන චරිතයක්... ඒ වගේ රත්තරන් මනුස්සයෙක්ව එහෙම මරලා දාන්නේ මොකටද මං... ඇයි දෙයියනේ මට මෙහෙම කරන්නෙ... මේ වගේ බොරු චෝදනා කරන්න එපා දෙයියෝ.. "

" මට කියපන් මැණික.. උඹ ඇයි මාව මිනීමරුවා කියලා මෙහෙම හංවඩු ගහන්න හදන්නේ... ඇයි මෙහෙම නැති චෝදනා කරන්නේ.. උඹ දන්නවා මැණික සමාජයට කොච්චර හිත හයිය මනුස්සයෙක් උනත් මං උඹ ගාවදී ඉන්නේ කොහොමද කියල.. තවත් නම් මාව රිද්දන්න එපා... මට දරන්න බෑ... "

" එහෙම කියන්නෙද.. හහ්.. එහෙම කියන්නේ තමුන්ගෙ ඔය මූණ හින්දා... "

ඒ ප්‍රකාශයට ඔහුගේ දෑස් විසල් වූයේ නිරායාසයෙනි.

" මොකක්... !! "

" මේ මගේ මූණ... !! "

තම මූණ තමාගේම දෑතටම මැදිකරගෙන දෑස් සිහින් කරගෙන ඔහු ඈ දෙස බලන්නට වූවේය. ඒ වනවිටත් ඒ පිරිමි දෙනයනට ඉනූ කඳුළු කැට ඇයගේ දෑස් වලට හසුවුණද මේ මොහොතේ ඈ උන්නේ ඔහුගේ නමින් සංවේදී වන තත්ත්වයක නොවීමද අවාසනාවකි.

" ඔව්, ඔය මූණම තමයි මගේ අම්මා තාත්තා මරපු මිනීමරුවගෙ මූණ... ඒක අමතක වෙන්න තරම් මං මැරිල ඉපදුනේ නෑ.. ඇස් දෙක අන්ධ වෙලා ගියාට.. ඒ රූපේ මේ මාස අට නවයම මම මගේ හිතේම ඇඳගෙන හිටියා.. කවදාවත් නොමැකෙන විදිහට... ඒක මට ලේසියෙන් අමතක වෙන්නේ නෑ මිස්ටර් රෝයෙන්.. ජීවිත කාලෙම ගියත්.. තමුන් කියන්නේ මන් තවදුරටත් මේ කියන්නෙ බොරුයි කියලද..."

" තමුන්ට මතකද ඇමතිතුමා, එදා මම මගේ අම්මා තාත්තාගේ මරණය ගැන කියපු කතාව... "

" ඔව් දෙයියනේ, ඔව් මතකයි... හොඳට මතකයි සුදු අම්මි.. ඔයාලා කොහෙද පාටි එකකට යන අතරදී ටිපර් එකක් ඇවිල්ලා ඔයාලගේ වාහනේ වැද්දුවා කිව්වා.. එක පාරකුත් නෙමේ කීප සැරයක්ම.. ඊට පස්සේ වාහනේ පෙරලිලා යද්දී ඔයාව විසිවෙලා පාර අයිනේ තිබුණු පඳුරු වගයක් අස්සට වැටුනා කිව්වා.. ඒ විතරක් නෙමෙයි. ඔයාට තුවාල වෙලා ලේ ගලද්දිත් සිහිය නැති වෙන්න කලින් අම්මා තාත්තා දෙන්නම වාහනයට යට වෙලා ඒ මොහොතේම අවසාන හුස්මගත්ත විදිහ ඒගොල්ලො නැති වෙන විදිහ ඔයා දැක්කා කියලත් කිව්වා.. තව, ඒ වෙලාවේ එතනට මැරයෝ වගයක් ආවා කිව්වා.. ඒ ආපු කණ්ඩායමේ නායකයා කියලා හිතපු කෙනා ඒ මොහොතේ අම්මා තාත්ත දෙන්න දිහා බලලා වියරු වැටිච්ච විදිහට හිනා වුණයි කියලත් ඔයා කිව්වා මට මතකයි.. ඇයි මැණික දැන් ඒ කතාව... "

ඒ ක්ෂණයේම යමක් වැටහුණාක් මෙන් ඔහු ඈ දෙසම එක එල්ලේ බලන්නට වූවේය.

" ඕහ්...! ඒ කියන්නේ.. ඒ වෙලාවේ උනුත් එක්ක හිටපු උන්ගේ ලොක්කා මම කියලද ඔයා කියන්නේ.. ආහ් සුදු අම්මේහ්... ඒ මගේ මූණ කියලද ඔයා කියන්නේ... "

" කියන්න බබා.. ඔයා ඒ වෙලාවේ දැක්කේ මේ මගේ මූණමද කියලා මට කියන්න... කෝ ඉතින්... "

" ඔව්, ඔව් !!ඔව්...!! ඒ වෙන කවුරුත් නෙමේ ඇමතිතුමා... රටක්ම දන්න ඔබතුමාමයි.. රටක්ම ගරු කරන ඔබතුමයි.. තවත් මොනවද දැනගන්න ඕනේ.. හැබැයි තමුන් දන්නෙ නෑ එදා ඒ වාහනේ ඇතුලේ මම හිටියයි මම ඒ ගමන ගියයි කියන එක.. තමුන්ලා ඒ මොහොතෙදී මාව විසිවෙලා පඳුරු අස්සට වැටෙන විදිහ දැක්කෙත් නැහැ.. තමුන්ලගේ ඇස් වලට මාව අහු උනේ නෑ.. අන්න ඒ නිසයි එදා මාව බේරුනේ.. තමුන්ලා එදා මාව ඉතුරුකරේ ඒ හින්දා විතරමයි.. මට හිතෙන්නෙ තමුන් හැම දෙයක්ම පස්සෙදි දැනගත්තා.. අන්න ඒ හින්දයි තමුන් මාව කසාද බැඳ ගත්තේ... ඒ මරණය සම්බන්ධ ඇසින් දුටු එකම සාක්ෂිකාරයා වෙච්ච මාවයි තමුන්ට ඕන කරේ... එහෙම නේද මිස්ටර් රොයේන් දෙව්ශාත් දුනුකේ බණ්ඩාර... "

ඇගේ ප්‍රබල චෝදනා හමුවේ ඒ පිරිමි පපුව තවත් කෙලෙස නම් දරන්නද... තමා ප්‍රාණ සමව පෙම් කල යුවතියගේ මුවින් මේ සා චෝදනා දරන්නට තරම් තමා පව් කර ඇත්දැයි ඔහු තම සිතින්ම විමසන්නට වූවේය. තමාටම තම දෙපා වාරු නොමැති වගේ දැනී යද්දී ඔහු හුන් තැනම ඇගේ සයනේ පාමුල දෙදෙණින් වැටුනේ ඒ පිරිමි දෙඇස් වලින් තව තවත් අනෝරාවක් මෙන් එක හැල්මේ කඳුළු කැට ගළන්නට පටන් ගනිද්දිය. ඇය මේ චෝදනා කරන්නේ ඔහුට මිනීමරුවා යන නම් පට බඳිමින්ම පමණක් නොව. තම ලයෙහි ඈ නමින් උපන් පාරිශුද්ධ ආලයටය.. ඉදින් තවත් නම් ඒ කඨෝර වදන් පිරිමියෙක් වුව ඔහුටද දරා ගැන්මට හැකියාවක් නොමැත..