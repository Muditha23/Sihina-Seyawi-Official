" වෙන මොකටද ඉතින් සර්.. සර් හැමදාම බීගෙන පිස්සු කෙළිනවා බලන් ඉන්න බැරි හින්දා.. සර්ට කවුරුත්ම නෑ කියලා සර් හිතාගෙන හිටියට , සර්ට අපි ඉන්නවා සර්.. අපි ජීවත් වෙන්නේ සර් හින්දයි.

ඉතින් එහෙම එකේ සර්ගේ ඇස් වලට කඳුළු එනවට අපි පොඩ්ඩක්වත් කැමති නෑ.... "

දිලාගෙ එම ප්‍රකාශය ඔහුගේ හදවත සංවේදී කිරීමට සමත් වූයේය.

" හරි හරි බං.. මම ඒක දන්නවා.. බලපන් දැන් මේ කෙල්ල ඇහැරුනහම මොනවා වෙයිද කියලා...."

" තව ටිකකින් නම් සිහිය එයි සර්... "

දිලා එය නම් කීවේ මදක් පසුබෑමෙනි.

" තොපිව උල තියන්න එපැයි. මගේ කෙල්ලව සිහිය නැති කරලා උස්සගෙන ඇවිත් මෙතන... "

" හරි හරි ඉතින්.. සර්ට දෙන්නමයිනේ වදේ, අරගෙන ආවේ.. අපිටත් මොකෝ නැත්තං මේ කෙල්ලො උස්සනවා ඇරෙන්න වෙන වැඩ නැතුවැ.. "

" අපෝ... හරි හරි බං. තියපන් ඉතින් දැන් මොනවා කරන්නද.. මේ මැට්ටි ඇහැරුණහම වෙන දෙයක් බලමු... "

එසේ පවසා ඇමතුම විසන්ධි කළ මේ දේහධාරී තරුණයා සයනයට මදක් දුරින් කාමරයේ පසෙකට වන්නට තබා තිබූ සෝපාව මත අසුන්ගෙන ඈ දෙස බලාසිටින්නට වූයේ දැහැනකට සම වැදී මෙන්ය. එලෙස මිනිත්තු පහළොවක පමණ කාලයක් ඇය වත මතම නෙත් තබාගෙන ඔහු සැරි සරන්නට වූයේ ඇයත් ඔහුත් එක්ව තැනූ සිහින මාළිගාවකය. ඔහුගේ දෑස් වලින් සිනහව වෑහෙන්නට විය. එහෙත් ඔහුගේ මුවින් නම් එම සිනහව පිටතට විවර වී නොමැතිය.

ඔව් , මේ ආඩම්බරකාර අභිමානවත් පෞරුෂයකින් හෙබි තරුණයාගෙන් දිස් වුණේ පරිණත ස්වභාවයකි. ඔහුගේ මුවින් නම් කිසිදාකවත් සිනහවක් පිටතට පැමිණෙන අයුරු බලා ගැනීම ලෙහෙසි පහසු කටයුත්තක් නොවෙයි. නමුදු මේ පෞරුෂවත් දේහධාරියාගේ මුහුණින් සහ ඇස් වලින් ඔහුගේ මුහුණට එන හැඟීම් , ඔහු තම හදින් සතුටු වන අයුරු මනාව පිළිබිඹු විය. ඔහු කවදත් එසේය. තම හැඟීම් කෑ ගසා ලොවට පෙන්වීමට ඔහු සූදානම් නැතිය. පරිණත ලෙසට තමන්ගේ හැසිරීම මනාව පාලනය කර ගනිමින් ඔහු තම දිවිය ගත කරන්නට වූයේ පිටත සමාජයට පෙනෙන්නට පමණක්ම නොවේය. මේ දේහධාරියා තම ඇතුලාන්තයෙන්ම සැබෑ පරිණත පෞරුෂවත්, දේහධාරී, උගත් ,බුද්ධිමත් තරුණයෙකි. ඔහු බොහෝ සෙයින් තම හැඟීම් පිටතට පෙන්වන අවස්ථා හරි අඩුය. එවැනි අවස්ථා නැත්තේම නැති තරම්ය. නමුදු විටෙක තම සේවක පිරිස සමඟ එම හැඟීම් සහ සංකල්පනාවන් අකුරු කරන අවස්ථා ද නැතුවාම නොවෙයි.

සයනයේ වැතිර සිටි ඇයගේ ලොවෙහි අතරමන්ව උන් ඔහු පියවි සිහියට එන්නට වූයේ තරුණියගේ නෙතු මදක් සෙලවෙන අයුරු දුටු හෙයිනි. ඔහු ඇය දෙස අවධානයෙන් බලා සිටියේ එක් වරම ඇගේ ළඟට තමා කිට්ටු වුවහොත් ඈ කලබල වේ යැයි සිතාය.

තම දෙඇස් පියාගෙනම කෙමෙන් කෙමෙන් ඒ මේ අත හැරුණු ඈ තම අත් වලින් සයනය දෙපස මදක් අතපත ගාන්නට වූයේ තමා සිටිනා තැන පිළිබඳව ඇයට දැනෙන්නට වූ නුහුරු බව නිසාමය. එක්වරම පෙරදා රාත්‍රීයේ කවුරුන් හෝ තම සයනය අසල සිටි අයුරුත් තමා කෑ ගැසීමට සූදානම් වද්දී තම නාසයට කුමක් හෝ තබා තද කළ අයුරුත් ඇයට මතකයට නැගුණි. එයින් එක්වරම කලබලයට පත් යුවතිය තම දෑස් විවර කරගෙන සයනයේ ඉඳගෙනම ඒ මේ අත තම දෙඅත් දිගු කරමින් කෑගසන්නට වූයේ තරුණියාව පුදුමයට පත් කරමින්ය. ඒ ඇගේ හැසිරීමේ යම් අමුත්තක් දුටු නිසාමය.

" අනේ... මම... ම..ම.. මේ කොහෙද ඉන්නේ... අනේ දෙයියනේ.. මට යන්න දෙන්න.. මාව.. මාව ගෙනාවේ කවුද... මම කොහෙද ඉන්නේ මේ... අනේ කවුරුත් නැද්ද... අනේ මට යන්න දෙන්න..."

" ආච්චි අම්මා..... අනේ මාව බේරගන්නකෝ.... මට.. මට බයයි.. "

ඇස්වලින් කඳුළු වගුරවමින් ඈ කෑමොර දෙමින් සයනය පිටුපසට රූරා විත් ඇඳ විට්ටමට හේත්තු වී තම දණහිස මත හිස හොවාගෙන ඉකි බිඳින්නට ගත්තේ දේහධාරියාව කලබලයට පත් කරමින්ය. ඔහු සෝපාවෙන් නැගිට සයනය දෙසට ගමන් කරන්නට වූයේ ඇයට ආමන්ත්‍රණය කරමිනි. එහෙත් ඉන් ඈ තව තවත් කලබලයට පත් වූවාය.

" ෂ්ෂ්..... කලබල වෙන්න එපා.. ඔයාට කරදරයක් කරන්නේ නැහැ... මුලින්ම රිලැක්ස් වෙන්නකෝ... ප්ලීස්... ප්ලීස්, සුදු අම්මී..... "

" ඔයා... ඔයා කවුද... අනේ ම...ට.. මට යන්න දෙන්න... කෝ.. කෝ ඔයා කොහෙද...."

ඈ දණහිස අතර සඟවාගෙන සිටි තම හිස ඔසවා තම දෙඅත් ඒ මේ අතට දිගු කරමින් එසේ විමසන්නට වූයේ රොයේන්ගේ හිස මත අකුණක් ගැසුවාක් මෙන් හැඟීමක් දැනෙන විටය.

ඔහු දෙපා වාරු නොමැතිව සයනයේ පාමුලට කඩා වැටුණේ තම දෙදණට අත් තියාගෙන ඈ දෙසට බැල්මක් යොමු කරමිනි. ඔහුගේ ආඩම්බර ඇස් අගට උණු කඳුලැල් මුල පුරන්නට වූයේ මේ කිසිත් අදහා ගත නොහැකිවය. ඔහුගේ පපුව සත් කඩකට පැළී යන්නට මෙන් වේදනාවක් දැනෙන්නට වූයේ ඇගේ මේ හැසිරීම ඔහු බොහෝ සෙයින් කම්පනයට පත් කළ හෙයිනි.

" අනේ ප්ලීස්.... යන්න දෙන්න.. ඔ..යා.. ක..වුද. ඔයා කවුරු උනත් කමක් නෑ මට යන්න දෙන්න. ඇයි මාව ගෙනාවේ මේ විදිහට.... "

ඒ මේ අතට තම හිස ද දෙඅත් ද යවමින් ඈ විමසන්නට වුණේ ඔහු සිටිනා ඉසව්වක් නිවැරදිව ග්‍රහණය කර ගැනීමට නොහැකිවය.

" සු..දු.. සුදු අම්මී.... මයේ රත්තරන්... මම උඹට කරදරයක් කරන්නේ නෑ දෙයියෝ... ප්ලීස් කලබල වෙන්න එපා... "

ඔහුගේ වචන හොඳින්ම බිඳී ගොසිනි. පපුවේ නැගෙන වේදනාව ඔහුට අද තම මුවින් ප්‍රකාශ නොකර හංගා ගැනීමට තරම් ඔහු අපොහොසත් වී ඇත.

" උඹට.. උඹට මාව පෙන්නේ නැද්ද වස්තු... "

ඔහු එලෙස විමසන්නට වූයේ උගුරේ මධ්‍යයට වන්න ඊයම් ගුලියක් සිරවූවාක් මෙන් වේදනාවකින් ය. උගුර තුළ ඔහුගේ ඉකිය සඟවා ගැනීම හෙයින් දැනෙන්නට වූයේ අපමණ වේදනාවකි. කෙලෙසට විශ්වාස කරන්නද තම ප්‍රේමියගේ දෙඇස් අන්ධ බව. කෙලෙසින්වත් ඔහු මෙවැනි දෙයක් අපේක්ෂා නොකළේය. නමුදු මේ දේහධාරියාගේ ලය පත්ලේ ඈ නමින් ඉපිද තිබූ ආලය නම් කිසිලෙසකත් අඩුවක් වුයේ නොමැත. ඉන් තව තවත් ඇය කෙරෙහි වූ ආලය දළුලා වැඩෙන්නට විය.

" ක... කවුද ඔයා.. ම..ට... මට පේන්නේ නෑ... මම අන්ධ කෙල්ලෙක්. ප්ලීස් වඳින්නම් මාව ගිහින් දාන්නකෝ.. මට ඉන්නෙ ආච්චි විතරයි... අනේ එයා මාව හොයනවා ඇති..."

ඇයගේ ඉකිබිඳුම් ඔහුගේ හද පාරවයි. ඒ හා සමානවම ඇයගේ දෙඇස් අන්ධ බව ඔහුගේ හද අඩපණ කර ඇති හැඩය.

" ප්ලීස් , මේ අහන්නකෝ.... මං කියන දේට විනාඩි දහයක් ඇහුම්කන් දෙන්න... ඒත් ඔහොම අඬන්න එපා. හරි හරි... මම ඔයාගේ ළඟටවත් එන්නේ නැහැ . ඒත් මං කියන දේ අහන්නකෝ... සත්තයි කරදරයක් කරන්නේ නෑ මං... මම මේ දැන් ඔයාව ගෙදර ගිහින් දාන්නම්.... "

ඔහුගේ ප්‍රකාශයට ඈ තම හිස ඔසවා සොලවන්නට වූයේ ඔහු පවසනා දේට එකඟ වූ බව හැඟවීමටයි. ඒ කෙසේ වෙතත් ඈ නම් පසු වූයේ මද චකිතයකිනි. මක්නිසා ද යත් දෑස් නොපෙනෙන තමා ඔහු විශ්වාස කරන්දැයි නැද්දැයි යන්න හැඟුමක ඇය පසුවන්නට වූවාය.

ඔහු සයනේ පාමුල හිඳගෙන ඈ දෙසට නෙතු අල්වාගෙන තමාගේ හදෙහි නිධන්ව ඇති සියල්ලම වදන් බවට පෙරළන්නට මුල පිරුවේය.

" ඔයා අහගෙන නේද ඉන්නේ ම්ම්..... උඹ මේවා පිළිගනීද නැද්ද මම දන්නේ නැහැ වස්තුව.. ඒත් මේක තමයි මගේ ඇත්තම කතාව. එහෙම නැතිව බොරු ගොතල කියනව නෙවෙයි. කලබල වෙන්න නම් එපා මේ කියන දේවල් අහලා හරිද ම්ම්... "

ඈ "හ්ම්.... " යන හඬින් පිළිතුරු දුන්නේ දෑස් වල ඇති කඳුළු කැට පිස දාලමිනි. කුමක්දෝ හේතුවකට ඔහුගෙන් කිසිදු නපුරක් තමා වෙත සිදු නොවේයි යන හැඟීම ඇයට දැනෙන්නට වූවාය. ඉදින් එහෙයින් ඈ ඔහුගේ කතාවට සවන් යොමන්නට සූදානම් වූවාය.

" වස්තු... ඔයා දන්නෙත් නෑනේ, මම කවුද කියලා ම්ම්.... මම තමයි..... "ක්‍රීඩා හා යෞවන කටයුතු අමාත්‍ය රොයේන් දෙව්ශාද් දුනුකේ බණ්ඩාර.... "

එයින් නම් කෙල්ල මදක් කලබල වූ බවක් පෙනෙන්නට විය.

" වස්තු කලබල වෙන්න එපා... ඔයා හිතනවා වගේ මම සල්ලාල, ජරා ඇමතියෙක් නම් නෙවෙයි. ගොඩක් දුරට ඇමති කෙනෙක් කිව්වහම මැවෙන්නේ එහෙම ප්‍රතිරූපයක් කියලා මම දන්නවා... ඒත් මම එහෙම කෙනෙක් නෙවෙයි, මගේ නැතිවුන අම්මා පල්ලයි.. මම සල්ලාලයෙක් නෙවෙයි.. මට ඕන මේ රටට වැඩක් කරන්න.. එහෙම නැතුව සල්ලි යටි මඩි ගහගන්නත් නෙවෙයි. මොකද මට සල්ලි කියන්නේ මහ දෙයක් නෙවෙයි.. මොකද කිව්වොත් 𝗥𝗗 ගෲප් ඔෆ් කම්පැනි අපේ.. ඉතින් මම විතරයි මේ ගෙදර ඉන්නේ. තව මගේ ගාර්ඩ්ස්ලා ටික ඉන්නවා. මගේ ඩැඩී නම් දැන් ඉන්නේ ඕස්ට්‍රේලියාවල. එයා මේ සේරම මගේ කරපිටට දාලා එහෙ නතර වුණා. මොකද,මගෙ අම්මගේ මරණය එයාට දරාගන්න බැරි වුණා. ඒ දෙන්නා හරි ආදරෙන් හිටියේ. ඉතින් අම්මා නැතිවුණාට පස්සේ තාත්තට ඒක දරාගන්න බැරුව ගියා. තාත්තට ඕන වුණේ හැම දෙයක්ම අතඇරලා දාලා තනියම ජීවත් වෙන්න. තනිවෙන්න... "

" හැබැයි, එයාට මාව අමතක උනා. මම තනි වෙනවා කියලා ඩැඩී හිතුවේ නැහැ . කොහොම හරි ඩැඩී පොලිටික්ස් වලින් පවා අයින් වෙලයි මෙහෙන් යන්න ගියේ.බිස්නස් පවා සේරම මට පවරලා. ඒත් මං මේ ගේ ඇතුළෙ තනිවෙනවා කියලා එයාට කොයි වෙලාවෙදිවත් දැනුන් නෑ. මගේ තනියට හිටියේ මගේ යාළුවා සහිරුයි, මේ ඉන්න ගාර්ඩ්ස්ලා ටිකයි විතරයි. උනුත් මට හරි ආදරෙයි. වෙලාවකට යාළුවො වගේ අපි.. ඉතින් මට දැනුනා මගෙම කියලා කවුරුත් මට නැහැනේ කියලා වෙලාවකට. ඔයා පිළිගනීද නැද්ද දන්නේ නෑ. හැබැයි මේ වෙනතුරු මට ලව් එෆෙයාර් එකක් තිබිලම නැහැ. මට දැන් අවුරුදු 32ක්. ඒත් මට එහෙම කෙනෙක් ගැන හිතිලා නැහැ. මං කැම්පස් කාලෙදි නම් පොඩිවට කෙනෙක් ගැන අදහසක් තිබුණා . ඒත් ඒකත් නැති වෙලා ගියා, ඒ කෙල්ලගේ චරිතය හරි නැහැයි කියලා දැනගත්තහම. ඉතින් ඊට පස්සේ මේ වෙනකම්ම ගෑණු ළමයෙක් ගැන හිතුවෙත් නැහැ..

තනියම පාලුවෙන් කල්පනා කර කර ඉන්නකොට ගොඩක් වෙලාවට මගේ බයික් එකේ පොඩි රවුමක් දාන්න යනවා. ඔයා දැන් ඔය ඉන්න ගෙදර තියෙන්නේ. ගොඩක් වෙලාවට මං ඒ පැත්තෙන් තමයි යන්නේ. හැබැයි ඔය ගෙදර මීට මාස හයකට කලින් ඉඳන් වගේ වහලා දාලා තිබ්බේ . ඔයා දන්නවද සුදු අම්මි.. මාස පහකට වගේ කලින් මම පුරුදු විදිහටම බයික් එකේ ඒ පැත්තේ රවුමක් දාන්න යද්දි තමයි දකින්නේ හැමදාම වහලා තිබිච්ච අර ලොකු ගෙදර බැල්කනියේ එදා කෙනෙක් හිටියා. එයා අහස දිහා බලාගෙන හිටියේ. ඒ හිටියේ ලස්සනම ලස්සන බෝනික්කියක්. මං ඉතින් එදායින් පස්සේ හැමදාම වගේ ගාර්ඩ්ස්ලාටත් හොරෙන් පැනගෙන ඒ බෝනික්කව බලන්න ගියා. වෙලාවකට මහ රෑත් යනවා.. ඒ වෙලාවට එයා නම් හඳ දිහා බලාගෙන ඉන්නවා... ඔයා දන්නවද, ඒත් මම හිතුවේ නැහැ ඒ බෝනික්කිගෙ ඇස් පේන්නෙ නෑ කියල නං... කොහොම වුනත් මං ඒ කෙල්ලට ආදරේ කරන්න පටන් අරගත්තා ඒ දැකපු පළවෙනි දවසෙ ඉඳලම.. ඒත් මට එයා මගේ ළඟට ගන්න බයක් තිබුණා. මොකද මේ ෆීල්ඩ් එකේදි ගොඩක් තරහකාරයෝ ඇතිවෙනවා. ඉතින් එහෙම කෙනෙක්ගෙන් මගේ කෙල්ලට කරදරයක් වෙයිද කියන බය මගේ හිතේ තිබුණා. අන්න ඒ නිසාමයි දුරින් ඉඳලා බලන් ඉන්න හිතුවේ ලං කර ගන්නේ නැතුවම . ඒ ගැන හිත හිත හැමදාම වගේ පහුගිය ටිකේ මාස පහ පුරාම මම drinks අරන් රෑට කියවන්න ගත්තා මගේ ගාර්ඩ්ස්ලා ටිකත් එක්ක. මොකද මට හැමදේම කියන්න හිටියේ උන් ටිකයි සහිරුයි විතරයි. අනේ ඉතින්, උනුත් හැමදාම මගේ අඳෝනාවල් අහගෙන ඉන්නවා. කොහොම හරි ඉතින් ඊයෙත් ඒ වගේම දවසක්. ඊයෙත් මං බීගෙන හොඳටම කියවන්න ඇති. මං එහෙම විඳවනවා බලන් ඉන්න බැරිලු කියලා තමයි මගේ ගාඩ් එකට ඉන්න කොල්ලන්ගෙන් ප්‍රධානම හතරදෙනා ඔයාව අරන් ඇවිත් තියෙන්නේ... එහෙම නැතුව අනේ මං ඔයාව උස්සන්න කිව්වෙ නම් නැහැ පැටියෝ... ම්ම්...

" මම ඔයාට ආදරෙයි මගේ බෝනික්කි.... දැන් නම් මම කීයටවත් ඔයාව ඈත් කරන්න කැමති නෑ... ඔයා... ඔයා මොකද කියන්න ම්ම් ... මට අකමැතිද.... "

" මං පොරොන්දු වෙනවා වස්තුවේ, මේ ඇස් දෙක කොහොමහරි සනීප කරගන්නවා කියලා. ඒ නැතත් උඹට මේ මම ඉන්නවා බං. මට පේනවා නේ, ඉතින් උඹට මගේ ඇස් දෙකෙන් මේ ලෝකෙම ගැන කියලා දෙන්න මට පුළුවන්. උඹට ඇස් දෙකක් වෙන්න මේ රොයේන්ට පුළුවන් බබා..... "

රොයේන්ගේ මේ කතාබහ කෙල්ලව ගොළු කරලම දාන්න සමත් වූවාය. ඇයගේ සිතේ නොතේරෙන හැඟුමන් කන්දක් පොර බදින්නට පටන් අරගෙනය. තමා අවදි වූ මොහොතේ සිටම මේ දක්වා ඔහුගේ එක් ස්පර්ශයකින් හෝ තමාට අනතුරක් නොවීම හේතුවෙන් ඇගේ හදෙහිද ඔහු කෙරෙහි මහත් ගෞරවයක් උපදින්නට වූවාය.

" සර්... සර්.... මේ තේ ගෙනාවෝ.... "

රූම් එක පිටතින් සිට කවිදු කෑගැසන්නට වුණේ කොල්ලගේ මුහුණෙහි සිනහවක පෙරමන් ඇඳෙන විටදිය. එහෙත් ඒ සිනහව දෙතොලින් නම් පිටවූයේ නැත. නමුදු ඔහුගේ දුඹුරු පැහැති ඇස්වලින් ඒ සිනහව හොඳින්ම පෙනෙන්නට වූවේය.

" ආ.... පොඩ්ඩක් හිටහං බං... උඹලව අල්ලගන්න තමයි හිටියේ මම.... "

ඔහු තම ඇඳුම් දමා තිබුණු කළු පැහැති , දැවයෙන් නිමා වූ අල්මාරිය විවර කර එහි දකුණු පස ඉහළට වන්න තබා ඇති රා රෝස පැහැති අත් දිග ෂර්ටය ගෙන යුවතිය වෙතට පිය මනින්නට වූයේ දොර දෙසට නෙතු යොමකරමිනි.

" සුදු අම්මී.... අහන්නකො වස්තු. මේ... මේක ඇඳගමුද අපි, අරුන් ටික රූම් එකට එන්න කලින් "

එසේ පවසමින් ඔහු තමා අතෙහි රැඳී ෂර්ටය ගෙන ඇයගේ දෙඅත් මත තැබුවේ ඈ හිස වනා එය පිළිගනිද්දීය. .එවිටයි ඇයටද තම ගතෙහි රැඳී තිබුණු රාත්‍රී නිදන ඇඳුම පිළිබඳව මතකයට නැගෙන්නට වූයේ . ඇය සැරසී සිටියේ ලා රෝස පැහැති පිජාමාවකිනි. එහි උඩ කොටස යම් තරමක් දුහුල් වූ නිසයි ඔහු ඇය වෙතට තම ෂර්ට් එකක් ලබා දෙන්නට සිතුවේ. ඉදින් තම ඇඳුම පිළිබඳ සිහියට ආ පළමු තත්පරේම ඇයගේ කන්පෙතිවල සිටම කම්මුල් දක්වා රත් පැහැයට හැරෙන්නට වූයේ දැනුන කෝළ බවටය.

" මොකෝ.... ලැජ්ජ හිතිලද කෙල්ලට.. අපෝ..., මම නම් මුකුත් බැලුවේ නැහැ.. කෝ, මම මේක ඇඳගන්න උදව් කරාට කමක් නැද්ද.... "

ඈ හිස වනමින් ඊට ප්‍රතිචාර දැක්වූයේ ඔහුගේ දෑස් සිනහවෙන් පිරී යන විටදීය. ඔහුද තම අතට ෂර්ට් එක ගෙන ඇයට ඇඳ ගැනීමට උදව් කළේ ඉන් පසුව ඈ සෝපාව වෙත කැඳවාගෙන ගොස් අසුන් ගැනීමට උපකාර කරමිනි.

" ආ දැන් වරෙල්ලා.... ඇතුලෙන් ලොක් කරල නෑ.. "

ඔහු සැබෑවටම නියම පිරිමියෙකි. ඔහු සිතන්නට වූයේ ඇයගේ පහසුවය. ඇයව තමයි මිත්‍රයන් හා සමාන ඔවුන් ඉදිරියේදී වුවද අපහසුතාවයට පත්වනවා දැකීමට ඔහු අකමැති වූයේය.

" අම්මේ... අපි බයේ හිටියෙ. මෙහෙ යුධමය වාතාවරණයක් ඇතිවෙලාද කියලා... එහෙම නෑනේ සර්...... "

ෂාන් අසන්නට වූයේ විකාර රූපී සිනහවක් මුව ඇඳගෙනය.

" යුදමය, යුදමය පෙන්නනවා මම තොපිලට.... උඹල මොකක්ද මේ කරපු පණ්ඩිත වැඩේ ඈ.... බලපන් මගේ කෙල්ල බයවෙලාත් එක්ක හොඳටම... "

ඔහු ගුගුරන්නට උනේ ඉන් තරුණියව ද මඳක් කලබලයට පත්වන විටය. ඇය සෝපාවේ ඒ මේ අත තම දෑත් ගෙන යන්නට වූයේ ඔහුව සොයන්නට මෙනි.

කාමරය තුළට කවිඳු පසුපසම ඇතුල්ව සිටි ශාන්, භානු හා දිලාට ද තම ප්‍රධානියාගේ මේ ඇනුම් බැනුම් ගණනකට නොමැතිය. ඔවුන්ගේ ඇස් රැඳුණේ ද කලබලයෙන් මෙන් දෑත් එහෙ මෙහෙ කරමින් අමුතුම විලාසයකට හැසිරෙන යුවතිය අසලය . ඇගේ මේ හැසිරීමෙන් කියාපාන්නේ දෑස් අඳ වූ අයෙකුගේ භූමිකාව නොවේද ? ඒ හැසිරිම අනිත් සියල්ලන්ගේ ද හිස මතට අකුණු පහරක් ගැසූවාක් මෙන් දැනෙන්නට වූහ....