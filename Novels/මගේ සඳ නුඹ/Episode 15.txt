" අහ්... නෑ... මම මේ අහගෙන හිටියේ ලේන්නුයි චූටි කුරුල්ලොයි කෑගහන සද්දේ... ඇස් පේන කාලෙටත් වඩා දැන් හිතෙනවා ඒ හඬ ඒ දවස්වල ඇහුනටත් වඩා ලස්සනට ඇහෙනවා කියලා.. ඒ කාලේ ඒවා අහන්න තරම් වෙලාවක් තිබුනෙත් නෑනේ.. ඒකට ඉතින් දැන්... , දැන් නිතරම මට ඒවා අහන්න වැඩිපුරත් එක්ක වෙලාව තියෙනවනේ.. හුම්ම්...... "

ඇගේ මුවින් නික්මුණු වදන්වල හා ඒ හුස්මේ රැඳුනු බර ඔහුගේ පපු කිනිති හරහා ළය පතුලටම දැනෙන්නට වූවේය. ඒ පිරිමි පපුවට දැනෙන හැඟීම පාලනය කර ගැනීමට මෙන් ඔහු තම අතකින් ඔන්චිල්ලාවේ යකඩ බටයක් තදින් තෙරපාගන්නට වූවේය. ඒ වේදනාව ඒ අසලටම විත් පැමිණ සිටි අනෙක් තිදෙනාගේ ද හදවත් වලට දැනෙන්නට වූහ.

" ආහ්.. මැඩම්.. මේ, ඇයි අපිට එන්න කිව්වේ දන්නේ නෑ.... මැඩම්ට මොනවා හරි ඕනෙද... "

ඇයගේ අවධානය වෙනස් කිරීමට සිතා කවිදු ඉක්මනින් වදන් ගළපන්න විය. ඔහුගේ එම ක්‍රියාව හමුවේ රොයේන් ඔහු දෙසට එල්ල කළේ ස්තූති පූර්වක බැල්මකි. ඔහුගේ දෑස් අබියස කඳුළු කැටයක් එබිකම් කරන්නට පටන්ගෙන තිබුණි.

" ආ මේ, මට පොඩි වැඩක් කරල දෙනවද අයියේ.... "

" අයියෝ.. ඕන දෙයක් කියන්න මැඩම්.. අපි කරලා දෙන්නම්.. නැද්ද කවියා.... "

භානුක ද එසේ වදන් ගොනු කළේ ඇගේ මුවගට සිනහවක් එබිකම් කරන විටදීය.

" මේ, මෙහේ අඹ ගස්වල ගොඩක් ගෙඩි තියෙනවලු කියලා ආච්චි අම්මා කිව්වා... අනේ.... මට ටිකක් කඩලා දෙන්නකෝ... තවත් ගොඩක් ජාති තියෙනවලු නේද.. .... අනිත් ඒවා පස්සේ කමු.. දැනට මට අඹ කඩල දෙනවද.... "

පුංචි දරුවෙකු මෙන් ඇය විමසූ ආකාරයට කවිඳු සහ භානුකගේ හදද ඈ නමින් සසැලෙන්ට වූහ.

" අපෝ... ඕක මහ දෙයක්ද.. අපි කඩලා දෙන්නම්.. මැඩම් මොහොම ඉන්නකෝ.... "

භානුක හා කවිඳු දෙදෙනා වත්තේ කොනකට වෙන්න තිබූ විශාල අඹ ගහට නැග ඉන් හොඳට පැසුණු අඹ ගෙඩි කිහිපයක්ම කඩන්නට විය. කවිඳු අඹ ගහ උඩට නැගගෙන අඹ කඩන අතරේ පහළ සිට ඒවා අල්ලන්නට වුණේ භානුක විසිනි. මිනිත්තු දහයකට පමණ පසු දෙපළ අඹ ගෙඩි කිහිපයක් ද රැගෙන ඈ අසලට පැමිණියහ.

"ඔන්න මැඩම්, අඹ නම් කැඩුවා.. හොඳට පැහිච්ච ඒවාම බලල කැඩුවේ අපි ඕං... "

" ඔහොම ඉන්න දරුවො.. මම වතුර භාජනයකුයි පිහියයි අරගෙන එන්නම්... "

භානුකගේ වදන් පෙළත් සමඟ ආච්චි අම්මා නිවස තුළට පියමැන්නේ එලෙස පවසමින්ය.

" අනේ තැන්ක් යූ බානු අයියේ... කවි අයියේ ඔයාටත් තැන්ක්ස්.. මන් කියපු ගමන් අඹ කඩලා දුන්නට... "

" අපෝ.. ඕක මොකක්ද මැඩම්.. මැඩම්ට ඕනම වෙලාවක මට හරි මේ කවියාට හරි නැත්නම් අපේ දිලා, ශාන් කාටම හරි කමක් නෑ කියන්න.... අපි ඕන වැඩක් කරලා දෙන්නම්.. ඒ ගැන අහිතක් හිතන්න එපා.. මැඩම්ව අපිට දැනෙන්නේ අපේම නංගි කෙනෙක් වගේ..

බානුකගේ වදන් වලට ඇයගේ හදට දැනුනේ ඉමහත් ප්‍රීතියකි.

" ෂාහ්.. ඒකත් මරු.. මටත් අයියලා කවුරුත්ම නැහැනේ... "

" අයියෝ මැඩම්.. දැන් ඉතින් එහෙම හිතන්න දෙයක් නෑ.. අපි ඉන්නවනේ.. "

" එහෙනම් ඉතින් මැඩම් නොකියා නංගි කියල කියන්න බැරිද.. ඇයි වදේ.... හුම්..
මැඩම් මැඩම් ගාන්නේ කට රිදෙන්නෙ නැද්ද... "

ඇයගේ වදන් වලට ඔවුන්ගේ මුහුණුවලට මෙන්ම රොයේන්ගේ මුවටද පැමිණියේ සිනහවකි. මැය නම් පෙරදී දඟකාරියක් පමණක් නොව නිසැකවම කටකාරියක්ව ද හිඳින්නට ඇති වග ඔවුනට දැනෙන්න වූ කරුණකි. ඒ සිනාවෙන්ම ඔවුන්ගේ දෑස් බැල්ම වැටුණේ රොයේන් මතටය.

" උඹලා මගෙ දිහා ඔහොම බලන්න ඕනේ නෑ.. හොර බළල්ලු වගේ.. මං මුකුත් කියන්නේ නෑ.. උඹලට කැමති නමකින් මෙයාට කතා කරහල්ලා... "

තම ප්‍රධානියාගේ වදන් සමඟ ඔවුන්ගේ මුව පිරී ගියේ අපූරු සිනහවකිනි.

" ඔව් මෙයාගෙන් අහන්න දෙයක් නෑ.. මමයි දැන් මේ ගෙදර ලොක්කා.. ඔය හිටියට මෙයත් බයයි අනේ මේ මට... "

කටකාරි එවර වදන් ගැළපුවේ අපූරු අංග චලනයන්ද රැසක් ගෙනහැර දක්වමින්ය. ඇගේ මේ නිදහස් හැසිරීම ඔහුගේ හදටත් ගෙන ආවේ සැනසිල්ලකි.

" අපොයි ඔව්... අර දොඩංගොඩ කාරයාට පොඩ්ඩක් සද්දයක් දැම්ම විතරයි.. කවුද දන්නෑ ඒ වෙලේ මුව පැටියා වගේ බයේ වෙව්ලන්න ගත්තේ... "

මුවින් පිටට පනින්න ආ සිනහව ගිලගෙන දේහධාරියා පැවසුවේ හැඟීමක් නැති මුහුණින් හැඟීම් හංගාගෙන මුත් ඔහු දෙස බැලූ කවිඳුට හා බානුකට ඒ දෑස් වල ඇඳී තිබුණු සිනහවේ සේයාව හොඳින්ම නෙත ගැටෙන්නට වූහ.

" අම්මේහ්... ඒ ගැන නම් කියලා වැඩක් නෑ සර්... අපිත් දැක්කනේ සර් ළඟට එද්දි බයටම ගැහිච්ච විදිහ... "

" අනේ බානු අයියේ... ඔයාලා නම් හරිම නරකයි.... "

" ඉතිං අපි ඇත්තනේ කිව්වේ මැඩ... ආහ්.. සොරි සොරි... ඇත්තනෙ ඉතින් අපි කිව්වේ සුදු නංගී.... "

ඒ වදන් කවිදුගේ විය.

" සුදු නංගි.... ඒකත් හොඳයි ලස්සනයි.. ආ මේ... නම ලස්සන උනාට වැඩක් නෑ. ඔයාලත් මේ හොර ඇමතියත් එක්ක එකතු වෙලා මට හිනා වුණ හින්ද මන් තරහයි...

" කවුද සුදු නංගි හොර ඇමතියා...."

" මේහ්.. පලයං දැන් තොපි මෙතනින්.. මේ මැඩම් මගේ පටි රෝල් කරනවා තව ටිකක් වෙලා උඹලා හිටියොත්... "

" නෑ නෑ ඔයාලා ඉන්න අනේ.. .මේ මමනේ කියන්නේ... "

" නෑ නෑ උඹලා පලයල්ලා..."

" අයියෝ... මාර වැඩක් උනානේ මේක... දැන් අපි කවුරු කියන දේද අහන්න ඕන එතකොට... "

භානුක කිව්වේ ඔළුවේ අතක් ගසාගෙනය.

" මේ මොකද ළමයි මේ ඒ ටිකට.... අනේ ඇත්තමයි සුදු මැණිකේ , මේ ළමයින්වත් පිස්සු වට්ටන්නද හදන්නේ ඒ පාර... "

පිහියත් වතුර භාජනයක් සහ තවත් කුඩා බෝතල් කිහිපයක් රැගෙන ආච්චි අම්මා පැමිණියේ ඔවුන්ගේ සොඳුරු අඬහැරය අතරතුරය.

" කියල වැඩක් නෑ ආච්චි අම්මා.. එහෙනම් ඔන්න අපි ගියා සුදු නංගී... පස්සේ හම්බෙමුකෝ.. දැනට අඹ කන්නකෝ. හෙට දිහාට වෙරළු හරි පේර හරි කඩලා දෙන්නම්.... "

ඔවුන් දෙපළ පිටව ගිය පසු ආච්චි අම්මා සූදානම් වූයේ අඹ ගෙඩියක් සුද්ද කිරීමටය. එහෙත් රොයේන් ස්ව කැමැත්තෙන් එය භාරගන්නට වූ හෙයින් ඇය නැවතත් නිවස තුළට පියමන් කරන්නට වූයේ තරුණ යුවළ පමණක් ඔන්චිල්ලාවේ තනි කරමිනි. ඔහු අඹ ගෙඩි එකින් එකට ගෙන සෝදා කුඩා කැබලි වලට කපන්නට වූයේ ඇයගේ ඉවසීම සීමා බිඳ දමමිනි.

" අනේ... තව ගොඩක් වෙලා යනවද... කෝ ඉක්මනට දෙන්නකෝ... "

" කට බෙරි කරගන්නෙ නැතුව ඉන්නකො ළමයෝ.. මේ මිරිස් කුඩු ලුණු කුඩු ටිකකුයි තව සීනි චුට්ටකුත් දැම්මා.. ටිකක් ඉන්න කලවම් කරලා දෙනකන්... ඔන්න හැබැයි ඔයා කියපු විදිහට තමයි හැදුවේ.. රසයිද නම් දන්නේ නෑ.... "

" ෂාහ්හ්... මරු මරු... ඔයා නම් ෂෝයි මයේ ඇමති කොව්වා... උම්මාහ්...... "

තමා අසලම අසුන්ගෙන සිටි ඔහුගේ අතක් තම අත්ලට ගෙන ඈ ඒ මත සිපුමක් තැවරුවේ දේහධාරියාගේ තොල්පට අතරින් ආකර්ෂණීය සිනහවක් ඇඳෙද්දීය.

" ඔයා.... ඔයා හිනා වුනා නේද දේව්.. අනේ මට මේ දැන් ඒ හිනාව බලන්න තිබුණා නම්... ඔයා හිනාවෙද්දි හරිම ලස්සනයිලු.. හැබැයි ඉතින් ඒ හිනාව ලේසියකට එළියට එන්නෙත් නෑ කියල මට සහිරු අයියා කියලා තියෙනවා... මගේ ආඩම්බර ඇමති කොව්වා.... "

කෙසේ හෝ දෑත් ඒ මේ අතට ගෙන යමින් ඔහුගේ රැවුල් කොට පිරුණු කම්මුල් ඈ දෑතින්ම මිරිකන්නට වූයේ ඔහු ආශාවෙන් ඇය වත දෙස බලා සිටිද්දීය.

"අහ්... "

" මයෙ කෙල්ල දඟකාරියක් නේ බලාගෙන යද්දී.. දඟ මල්ල.. තනිකරම පිස්සුවක් උඹ නම්.... "

" සහිරුටත් මාර ඒව තමයි කියන්න මතක් වෙලා තියෙන්නේ.. ආව දෙන්කෝ ඕකා... "

ඒ තරවටුවත් සමඟ ඇය මඳක් කලබල විය.

" අනේ එහෙම එපා.. එයා හොඳයි... "

" හා හා දැන් මේක කාලා බලන්න රහයිද කියලා... "

" වාව් මරු... පට්ට හොඳේ.. රසම රසයි.. කෝ ඔයත් කන්නකෝ... අහ්.. කෝ මට පේන්නේ නෑනෙ... "

කොල්ලා ඇඹුල් ජාති කන්න එච්චර අකමැති වුණත් කෙල්ලගෙ අතින් මෙහෙම කවද්දි නම් ඉතින් නොකා ඉන්න ඒ හිතට තවත් වාරණ පනවන්නට ඔහුට නොහැකිය. ඒ නිසාම ඔහු ඒ දෑත දෙසට පහත්ව අඹ කෑල්ල තම මුව තුළට ගන්නට වුණි. ඇයගේ වත ඉන් බබළන්නට වූවාය.

" ම්ම්ම්හ්.... අවුලක් නෑ හිතුවට වඩා රසයි... ඇඹුල් නම් නෑ හැබැයි... "

" ඒකනේ මම කිව්වේ... මේ, මං ගොඩක් කෑවා. මට ඇති.. මේ ටික අර ගොල්ලන්ට දීලා එන්නද..... "

" කෝ කාටද.... "

" අර අයියලා ටිකට අනේ.... "

"යන්කෝ එහෙනම්.. මං එක්කගෙන යන්නම්... "

රොයේන්ගේ උදව්වෙන් ඈ ඔවුන් වෙත පැමිණියේ ආරක්ෂකයින් කීප දෙනා එළිමහනේ අඹ ගස් සෙවණ යට බංකුවලට වී සාකච්ඡාවක නිමග්නව හිඳිද්දීය. තම ප්‍රධානියත් ඈත් පැමිණෙනවා දැක ඔවුන්ගේ අවධානය එදෙසට යොමු වූහ.

" සර්..... "

" හා හා ඉඳගනිල්ලා බං.. මට නෙවෙයි මේන්න මේ උඹලගේ සුදු නංගිට තමයි එන්න ඕන වුණේ... "

" ඒ මොකද අප්පේ ඒ... ඒ පාර මොනවද ඕනේ... "

ඒ වදන් ඉස්සර වූයේ ශාන්ගේ මුවෙනි.

" ආ නෑ නෑ අයියේ.... මෙන්න මේ ටික දෙන්න ආවේ.. ආ රසයි.. මම නම් කෑවා... "

" අන්න ඒවා නම් හොඳ වැඩ.. නිකන් දෙන එකේ එපා කියන්න හොඳ නෑනේ.. හී..... "

දත් තිස් දෙකම එළියට දාගෙන කවිඳු ඇගේ අත තිබුණු දීසිය ගන්නට වූයේ මංකොල්ලකාරයෙකු මෙනි.

" කෝහ්.... මෙහෙට දියන් යකෝ.. තෝ විතරක් නෙමේ අපිත් කනවා... ඇයි මොකද අපි කියලා ඔටුවොද.. මෙන්න මෙහෙ දියන්... "

කවිඳුගේ අතේ තිබුණු දීසිය එක් පසෙකින් අදිමින් බානුක පැවසුවේ අනෙක් ආරක්ෂකයින්ද මේ දෙස බලා සිටිද්දීය.

" මොකද යකෝ මේ පොඩි එවුන් වගේ.. මේ මැඩම්ලත් තවම මෙතන බලාගෙන ඉන්නවා.. පොඩ්ඩක් පිළිවෙලකට හැසිරියල්ලකෝ.. ජීවිතයට කෑමක් දැකල නෑ වගේ නටන්නේ තොපි.... "

එවර මදක් නෝක්කාඩු ස්වරයක් දිලංකගේ මුවින් පිටවූවේය. ඒ ඔවුන් තම ප්‍රධානියාත් ඔහුගේ බිරිඳත් ඉදිරියේ මෙලෙස හැසිරීම ඒ තරම් සුදුසු නොවන බව තම හිතට ඒත්තු ගැන්වුණු හෙයිනි.

" අනේ දිලා අයියේ.. ඔයාටත් මට කියන්න තියෙන්නේ මෙයාලට කියපු ටිකම තමයි හරිද..."

" ඒ මොකක්ද ඒ මැඩම්.... "

" මොකක්ද තමයි.. හුම්ම්.... මට මැඩම් කියන්න එපා.. නංගි කියලා කියනවකො වදේ.. මැඩම් මැඩම් ගාන්නේ හැම තිස්සෙම.. ඒක අහලම එපා වෙනවා ඇයි අප්පාහ්... "

එවර නම් ඇය උන්නේ රවමින්ය.

" චන්දෙ ඉල්ලුවේ ඔයාලගේ ඇමතිතුමා මිසක් මම නෙවෙයි නේ.. එයානේ ඇමති, එහෙම නැතුව මේ මම නෙවේ.. ඒ හින්දා මට ආයෙ එහෙම කියන්න එපා.. මං කට පුරා අයියා කියද්දි මෙයාලා මැඩම් මැඩම් ගානවා.. ආයෙ නම් එහෙම කියලා තිබ්බොත් මං කතා කරන්නේ නෑ ඇත්තමයි... "

ඇය එලෙස පවසන්නට වුණේ බොරු අමනාපයක් මවා ගනිමිනි.

" අම්මෝ හරි හරි.. නංගි කියල කියන්නම්කෝ එහෙනම්.... "

" අන්න එහෙම එන්න, හරිද බ්‍රෝ... අපිත් එල කෙල්ලෝ තමා හරිය... "

කෙල්ලගේ මේ කතා ශෛලියට නම් අනික් අය බලන් උන්නේ ඇස් ටීක් බෝල කරගෙනය. ඔවුන් මැයගෙන් මෙලෙස දඟකාර ගතියක් කිසි ලෙසකත් අපේක්‍ෂා නොකළහ. ඉදින් ඔවුන්ගේ මුහුණුවල හැඟීම් දුටු රොයේන්ගේ මුවට පැමිණියේ ලා මදහසකි.

" ඔහොම ඇස් ගෙඩි එළියෙ දාගෙන බලන්න දෙයක් නෑ.. මේ උඹලගෙ මහලොකු මැඩම්ම තමා.. මේ මැඩම් දැන් මෙහෙම මුව පැටියා වගේ හිටියට මොකද, කලින් දඟමල්ලක්.. දැන් දැන් තමයි දඟ වැඩ ටික හෙමින් හෙමින් එළියට එන්නේ.. ඉතින් පුදුම වෙන්න දෙයක් නෑ.. තව ඉස්සරහට උඹලයි මමයි කොහොම කොහොම සප්‍රයිස් වෙයිද කියලා මටම හිතා ගන්න බෑ... "

" මං එහෙම දඟ නෑ හරිද.. .... පිස්සු ඇමතියා.. හොරාට පාර්ලිමේන්තු ගිහින් මහජන ඡන්දය අවභාවිතා කරලා... "

" මේන් මෙහෙ වරෙන් බොල යන්න.. දැන් අඹ එක දීලා ඉවරනේ.. උඹ මෙවුන් එක්ක හිටියොත් මගේ පටි රෝල් කරලා මදිවට ඇමති පට්ටමටත් කෙලවන්න මොකක් හරි මගෝඩියක් කරලයි නවතින්නෙ. "

" මේහ්.. ඒක නෙමෙයි.. මට පොඩි සැකයක් තියනවා.. මේ මැඩම් කලින් පත්තරේක එහෙම වැඩ කරේ නෑනෙහ්..... ??? "

ඇය රොයේන්ගේ පැනය අසා සිටින්නට වූයේ සවන් එදෙසට යොමාගෙනය.

" ඈහ්හ්... ඒ මොකද අනේ එහෙම අහන්නේ... පිස්සුද.. ?? මම වැඩ කරපු පත්තරයක් නෑ.. පත්තරේක ලියන්ඩ තියා අඩුම පත්තරයක් පොතක් කියවන එකෙක්ද අප්පාහ් මේ මම.. එහෙම එකේ මන් යයිද ඕවගේ වැඩට.. ඇයි දැන් ඔයා එහෙම අහන්නේ... අහ්... "