" good night සුදු අම්මි... උම්ම්ම්ම්මාහ්.. "

ඇගේ නළලත සිපුමක් තැවරූ ඔහු තම දෑස් පියාගෙනම ඈව වැළඳ ගනිමින් ඇගේ කෙහෙරැල් අතරින් අතගෙන ගියේ ඈද ඔහුට තුරුලුවම තම දෑස් පියා ගනිද්දීය.

වටින් පිටින් එළිය වැටීගෙන එද්දී අවදි වුනු රොයේන් ගේ නිදිබර දෙනෙත් වලට හසුවූයේ ඔහුගේ සිතැත්තිය, සියුමැලිය වූ තම බිරිඳය. තම පපුගැබ මත්තේ ආධිපත්‍ය පතුරාගෙන සැනසිලිදායක නින්දක ඉන්නා ඈ වත දෙස මඳ වෙලාවක් බලා සිටි ඔහු ඒ හිස් මුදුනත ලාවට සිපුමක් තවරා ඇයව ගතෙන් ඉවත් කර එහා පසින් වූ කොට්ටය මතින් හිස තබා බාත්රූම් එක වෙත යන්නට වූවේය. මඳ වේලාවක් ගනිමින් ගත දොවා ටවලයක් ද ඉණ වටා දවටාගෙන ඔහු කාමරය වෙත පියමනින්නට වූයේ ගීතයක පුංචි කොටසක්ද මුමුණනා අතරය.

"මං නුඹෙම ද අහන හිතින්

නුඹ මගෙමද හිතනවානම්

මං විතරද අහන මුවින්

මගෙ විතරද කියනවා නම්.... "

ඔහු ගීතය මඳකට නවතාලූයේ සයනේ ඒ මේ අත නිදිබර ගතියෙන්ම දෑත් යවමින් තමාව සොයනා තම ප්‍රේමිය දැකීමෙනි. ඔහුගේ මුව කොනක ලා මදහසක් එබිකම් කරන්නට ගත්තේ ඔහුටත් නොදැනීමය.

ඔහු සයනය මත නොමැති බව පසක් වූ තරුණිය ඒ මත කකුල් පහතට දා අසුන් ගන්නට වුණේ ඒ මුව මදක් අඳුරු වද්දීය. සෙමින් සෙමින් ඈ අසලට පා තැබූ ඔහු ඒ අසලින්ම අසුන්ගෙන ඇගේ සවනතට ලංව මුමුණන්නට වූයේ ඔහු මීට සුළු මොහොතකට පෙර මිමිණූ ගීතයෙහිම එක්තරා පද පේළියකි.

" මං නුඹෙම ද අහන හිතින්..

නුඹ මගෙමද හිතනවනම්..

මං විතරද අහන මුවින්..

මගෙ විතරද කියනවා නම්..

සාගරේ හඬ දිගේ

මේ ගඟ ගලනවනම්....

මං නුඹේ නුඹ මගේ

අපි අපේ විතර නම්......

සාගරේ හඬ දිගේ

මේ ගඟ ගලනවනම්....

මං නුඹේ නුඹ මගේ

අපි අපේ විතර නම්...... "

ඔහුගේ මිහිරි , හැඟීම් පිරි කටහඬින් ගායනය වුණු ගීය දෑස් පියාගෙනම රසවිඳි යුවතිය ඒ පපුතුරෙහි තම මුව හොයාගත්තාය. ඔහුගේ දෑත්ද ඒ සියුමැලි ඉඟ වටා එතෙන්ට වූයේ නිරායාසයෙනි. ඇගේ සීතල දෙතොල් ඒ නිරුවත් පපුතුර මත සීරුවට තැන්පත් වූයේ ඔහුගේ ගතම සලිත වී යන විටය.

" මැණික... ඔය ඉතින් උදේම කොල්ලගේ ලිමිට්ස් චෙක් කරන්න එපා හොඳේ.. කෝ.. අපි යමු වොශ් දාගෙන එමු.... "

එසේ පවසා ඈත් සමඟම නාන කාමරය තුළට වැදුණු ඔහු නැවත ඈ කැටුව ඉන් පිටතට පැමිණියේ විනාඩි දහයකට පමණ පසුවය. රූහිට ඇඳුමක්ද තෝරා ගතලා ගැනීමට උපකාර කළ ඔහු ඒ හිසකෙස් ද සීරුවට පීරා ගොතන්නට වූයේ ඇගේ මුව ගොළුව ඇති මොහොතකය. ඈ උන්නේ හදවතින්ම පිච්චෙමින්ය. ඒ දෑසට ඉනූ කඳුළු කැටයක් හීන් සීරුවේ කම්මුල් හරහා රූරා පල්ලම් බසින්නට වූයේ ඉකිබිඳිල්ලක්ද නොමැතිවමය. ඔහු නම් උන්නේ තම දෑතින් පීරා එකලස් කළ ඇගේ හිස කෙස් දෙස ආඩම්බරයෙන් බලමිනි.

" ම්ම්ම්.... කෝ බලමු.. ෂාහ්... මාරම ලස්සනයි.. ඔන්න සුදු අම්මි, මේ කොල්ලට දැන් ලස්සනට කොන්ඩෙ ගොතන්නත් පුළුවන් හොදේ.... "

එසේ පවසන අතරතුරම ඔහු උන්නේ ඇගේ හැඩ බලමින්ය. ඈ ඉදිරියෙන් හිටගෙන ඇගේ මුව නිකටින් ඉහළට ඔසවා බලන්නට වුණේ ඒ කොණ්ඩ මෝස්තරය ඈ වතට කෙසේද කියා දැනගැනීමටය. නමුදු ඒ දෑස් වලින් පහළට රූරාව වැටුණු කඳුළු පෝලිම් දැක ඔහුගේ වතෙහි තිබූ මන්දස්මිතිය නැවතත් ඒ දෙතොල් අතරින් සැඟව යන්නට වුණි.

" සුදු අම්මි.. මේ... මො.. "

ඔහුගේ වදන් එතෙක් දුරට සීමා වූයේ ඈ එක්වරම ඔහුගේ ළය මඩලට තුරුලුව වදන් ගළපන්නට වූ හෙයිනි.

" සමාවෙන්න මහත්තයෝ... මගේ අතින් වෙන්න ඕනෙ එක දෙයක්වත් මට ඔයා වෙනුවෙන් කරලා දෙන්න විදිහක් නෑ.. ඒ මදිවට ඔයා මගෙ හැම දේම හොයලා බලලා කරනවා.. තව මිනිස්ට්‍රි එකේ වැඩයි හැම දේමත් එක්ක ඔයාගේ ඔලුව උඩ පැටවිලා තියෙද්දි මං මෙහෙම වද දෙන්නේ ඔයාට.. මට .... මට ඇත්තටම දුකයි දේව්... "

" සුදු අම්මි.. සුදු අම්මි..... මොකද ළමයෝ මේ...

" අඩුම ගානේ මගේ අතින් කියලා උදේට තේ එකවත් ඔයාට ගෙනත් දෙන්න තිබුනනම් දේව්... ඒත්.... "

" හොඳටම ඇති සුදු අම්මේ ප්ලීස්... මගේ කෙල්ලට ඔය කියන හැමදේම කරලා දෙන්න පුළුවන් තව ටික කාලෙකින් .... අපි දැනටම ට්‍රීට්මන්ට්ස් පටන් අරන් තියෙන්නේ.. ඒ හින්දා ඒ ගැන හිත හිත තවත් මේ හිත රිද්දගන්න බෑ හරිද... මොකද ට්‍රීට්මන්ට් කරද්දි මානසික සෞඛ්‍යයත් යහපත් වෙන්න ඕනේ තේරුණාද.... "

" හ්ම්ම්....... "

" ආදරේ කියලා කියන්නේ ..අපිට පුළුවන් කාලෙ වගේම අපිට බැරි කාලයක් එද්දිත් අපිත් එක්කම එකට ඉන්න එකට මැණිකේ.. පුළුවන් කාලෙදි විතරක් ළං වෙනවනම් කොහෙන්ද බං එතනට ආදරයක්... දැන් ඇති ඔය මනස්ගාත හිතුවා... දැන් පහලට ගිහින් තේ එකක් එහෙම බොමුකෝ..."

ඒ හැඩ දැඩි හස්තයක් තම දෑතට මැදි කර ගනිමින් ඇය හිස වනන්නට වූයේ මුව මත සිහින් සිනාවක් ඇඳගනිමින්ය.

දෙදෙනාත් සමගම පහළ මාලයට පැමිණ කෑම මේසේ අසුන් ගත්තේ ඒ වන විටද ආච්චි අම්මා විසින් ගෙනවිත් තිබුණු උණුසුම් කිරිතේ මග් දෙකද අතට ගනිමිනි. ඇය තේ කොප්පය රස විඳින අතර වාරයේ ඔහු නම් උන්නේ රාජකාරී ඇමතුම් කිහිපයකය. ඉන් ඉක්බිතිව ඔහු තම කාර්යාල කාමරය තුළට රිංගා ගත්තේ සම්පූර්ණ කිරීමට ඇති තවත් වැඩ කටයුතු කිහිපයක්ම තිබූ හෙයිනි.

" සහිරුවා.. උඹ එන ගමන්ද... "

" හෙලෝ.. ආ ඔව් ඔව් මචං.. මං මේ ගෙදරින් පිටත් උනා විතරයි.. ඉදහන්, මන් ඉක්මනට එනවා... "

"නෑ හදිසියක් නෑ.. පුළුවන් තරම් හෙමින් වරෙන්.. අපිට තව වෙලාව තියෙනවනේ යන්න.. "

" හරි, මචන් දේව්... "

දුරකථන ඇමතුම නිමාකර ඔහු නැවතත් හිස ඔබා ගත්තේ තමන්ගේ පියාගෙන් උරුම ලද ව්‍යාපාර ජාලයේ ෆයිල් කිහිපයක් වෙතටය. ඒවා එකිනෙකට පරීක්ෂා කරන අතරේ කාලය ගතවෙනවා හෝ ඔහුට නොදැනුණි.

මේ අතරේ රූහි මුළුතැන්ගේ පුටුවකට බරව තම මිත්තණියත් කුසුමා නැන්දත් සමඟ කතාවකට වැටී උන්නාය. කුසුමා නැන්දාගේ ගමෙහි පරණ අතීත කතා පුවත් රැසක් කතා කරලියට පැමිණියේ ඒ රස මුසු කතා බහට ඇය ඉමහත් වුවමනාවෙන් සවන් යොමු කරද්දීය.

" කුසුමා නැන්දට වෙන කවුද ඉන්නේ... "

" එහෙ මගේ දුවයි පුතයි දෙන්නම ඉන්නව අපේ සුදු මැණිකේ.."

" අනේ ෂෝක් නේ.. ඉතින් එයාලා ඉගෙනගන්න අයද.. එහෙම නැත්නම් ලොකු අයද.. "

" අප්පේහ්.. නෑ මැණිකේ.. ඒ දෙන්නම දැන් කසාදත් බැඳලා. දෙන්නටම පුංචි බබාලත් ඉන්නවා. දැන් ඉතින් මං නිදහස්... "

" අනේ මරු.. චූටි බබලට මං හරිම ආසයි නැන්දේ... අපි එහෙ යමුකො ඒ බබාලව බලන්න මට හොඳ උනහම... "

ඇයගෙ වදන් සමග කුසුමා තම හිතින්ම දෙවියන් යදින්නට වූයේ ඇගේ දෙනෙත් වලට සුවය ප්‍රාර්ථනා කරමි.

" අනිවාර්යෙන්ම අපි යමු සුදු මැණිකේ... ඉක්මනට ඒ දවස එයි කියලා මට නම් හොඳටම විශ්වාසයි.. ඕං.. "

තම කාර්යාල වැඩකටයුතු අවසන් කළ දේහධාරියා තමා ඇඳ සිටි කෙටි ෂෝර්ටයෙහි සාක්කු තුළට දෑත් යොමාගෙනම සෙමින් අඩි තබමින් කුස්සිය තුළට පා තබන්නට වූවේය. මේ සංවාදය කණ වැකුණු ඔහු ද ඈ දෙස බලා සිටියේ අසල වූ බිත්තියකට හේත්තු වීගෙනය. එක්වරම අත් පිස්නාවෙන් අත් දෙක පිසදම්මින් පිටුපසට හැරුණු කුසුමා නැන්දාගේ නෙත ගැටුණේ බිත්තියට හේත්තු වී රූහී දෙසට නෙතු අල්වාගෙනම සිටිනා තම හාම්පුතුවය. ඈ ඔහු දෙසට යටහත් පහත් සිනහවක් පාන්නට වුණි.

" අපේ අප්පේ.. ! සුදු බේබී මෙතනටත් ඇවිල්ල.. මං දැනුයි දැක්කේ... "

" ඒකනේ.. කොහෙද ඉතින් නැන්දා මේ ආච්චි අම්මත් එක්ක ලොකු කතාවකනේ හිටියේ.. ඒක නෙවෙයි , මෙයා මොකද කියන්නේ නැද්දේ... "

ඔහුගේ හඬට ගැස්සී මෙන් පිටුපසට හිස හැරවූ රූහි ඒ සංවාදයට සවන් යොමු කළේ මදක් කෝළ ගතියකිනි.

" ආ.. නෑ මේ, පුංචි බබාලට ආසයි කියන්නේ අපේ මැණිකේ.. තව ඉතින් කිව්වා ඇස් දෙක සනීප වුනු ගමන්ම මාවත් එක්කගෙන අපේ කොල්ලගෙයි කෙල්ලගෙයි පුංචි දරුවෝ ටික බලන්න යමු කියලා... "

කුසුමා නැන්දා පවසන්නට වූයේ අපූරු මදහසක් මුව මත රඳවා ගෙනය. ඒ වදන් සමගම රූහී නම් උන්නේ කෝලයෙන් රතු වෙමිනි. ඔහුගේ හදට ඒ ප්‍රකාශයෙන් දැනෙන්නට වූයේ නවමු හැඟීමකි. ඒ හැඟීමෙන්ම ඔහු ඈ දෙසට දෙනෙත් යොමු කරන්නට වූවේය. ඇයගේ මුව මත මඳ වේලාවක් නෙත් රඳවාගෙන සිටි ඔහුගේ දෙනෙත ඇගේ ගවුමෙන් ආවරණය වී තිබුණු කුසමත ලැගුම් ගත්තේ ඔහු අපූරු සිහිනයක අතරමං වෙද්දිනි. ඒ සිනහවෙන් ම ඔහු හිස දෙපසට සොලවන්නට වූයේ ඔහුගේ ඉරියව් ආච්චි අම්මාගේත් කුසුමා නැන්දාගේත් දෙනෙත් වලට නිරාවරණය වෙද්දිනි.

" අපිටත් වැඩි කල් නොගිහින් ත්‍රිපෝෂ කන්න පුළුවන් වෙයි වගේ මං හිතන්නේ.. නේද ආච්චි අම්මේ... "

එක්වරම තම කණ අසලින්ම ඇහුණු හඬට රොයේන් ගැස්සී යන්නට වුණි. ඒ හඬ අන්කවරෙකුගෙවත් නොව. ඔහුගේ මිතුරා සහිරුගේය.

" මේ, මං දැක්කා උඹ බලන් හිටපු දිහා... අඩෝ දේව්... මේ කෙල්ල හොඳ වෙනකන්වත් පොඩ්ඩක් හිටපන් යකෝ.... ඊට පස්සේ බැරියැ දුසිමක් උනත් ගේන්න..."

සහිරු ඒ වදන් පැවසුවේ මදක් සිහින් හඬකින් වුවද ඒ සියල්ලක්ම කුසුමා නැන්දාගේත් ආච්චි අම්මාගේත් සවන් වැකෙන්නට විය. ඔවුන් දෙපළ ද උන්නේ පිටතට සිනහවක් නොදී මුව තුළම රඳවාගෙන තම තමන්ගේ වැඩ කටයුතුවල නියැලෙමින්ය.