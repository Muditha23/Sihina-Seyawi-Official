එසේ විදුහල්පතිවරයාගේ දීර්ඝ කතාව අවසානයේ විද්‍යාලීය ප්‍රධාන ශාලාව පුරා එකම හඬින් රැව් පිළිරැව් දෙන්නට වූයේ අත්පොළසන් නාද රටාවකි. එසේ උත්සවයේ සියලුම කටයුතු අවසන ඔහුගේ අසුනට එහා පස අසුනේ ඔහු අසලින්ම වාඩි වී සිටි සහිරු තම හඬ විවර කරන්නට වූවේය.

" මේ.. , දැන් ඉවර වෙයි නේද බං.. අද ආයෙ වෙන වැඩ මුකුත් නෑනේ..."

රොයේන්ගේ සවනතට ලන්ව ඔහු මිමිණුවේ අන් අයගේ සවන් වලට ඒ වදන් නොගැටෙන පරිද්දෙනි.

" නැහැ.. ඇයි.. මොකද, උඹට ගෙදර පැනගන්න හදිස්සිද.. ? තව ටික වෙලාවක් ඔහොම හිටපන්. මෙතනින් එකපාරම යන එකත් හරි නෑනේ.. "

රොයේන්ගේ වදන් සමග ඔහුගේ මුව නම් මදක් අඳුරු විය. එය රොයේන්ගේ දෙනෙත් වලටද හොඳින් ම හසුවිනි.

" ඇයි, මොකද උඹට දැන් ගෙදර යන්න හදිස්සි.... මලක් නෙලාගන්නද.. අවුලක් නෑනෙ, වර්ෂා දන්නවනෙ උඹ මාත් එක්ක එනවා කියලා... "

" ඔව් ඔව් , ආවා කියලා නම් දන්නවා.. ඒ උනාට මගේ සූකිරි බෝලේ කාලද දන්නෙත් නෑ..."

ඒ වදන් සමග ඔහු තම මිතුරා දෙසට බැල්මක් යොමු කරේ මේ ඔහුට සිදුව ඇති විපර්යාසය ගැනද සිතමිනි.

" මොකද බං ඔහොම බලන්නේ.. හරි හරි ඉතින්.. ආදරේ කරන්න ගත්තහම මිනිස්සු වෙනස් වෙනවා තමයි.. ඒක සාමාන්‍ය දෙයක්නේ.. උඹ ඔහොම අඟහරු ජීවියෙක් දිහා බලනවා වගේ මගේ දිහා බලන්න ඕනි නෑ ඉතින්..."

රොයේන්ගේ මුව ඉස්සර වීමට ප්‍රථම සහිරු නැවතත් තම හඬ අවදි කරන්නට වූයේ මදක් සිහින් ස්වරයෙනි. ඔහුගේ ප්‍රකාශය රෝයෙන්ද අනුමත කරන්නට වූයේ දෑසින් ඉඟි කරමිනි.

" මොනවා උනත් උඹත් ඉඳලා ඉඳලා වැදගත් කතා කියනවා නේහ්.. ඇත්තටම ආදරේ කියන්නේ හරි අමුතු දෙයක් බං... ආදරයට පුළුවන් මනුෂ්‍යයෙක්ව සම්පූර්ණයෙන්ම වෙනස් කරන්න.. එතැනදී මං උඹේ කීම පිලිගන්නවා.. මොකද , ඒ කතාව සීයට සීයක්ම ඇත්ත... "

ඔවුන් දෙපළගේ කතාවට තිත තියන්නට සිද්ධ වූයේ විදුහල්පතිවරයා ඒ අසලට පැමිණ අමාත්‍යවරයා වෙතට නැඹුරුව පැවසූ වදන් පෙළ හේතුවෙන්ය. විදුහල්පතිවරයාගේ සුහද ආරාධනය ඔහුද පිළිගන්නට වූයේ ඉතා සුහදශීලී අයුරිනි.

" ඇමතිතුමා... අපි මේ ටීචර්ස්ලයි දෙමව්පියෝ කට්ටියයි එකතු වෙලා පුංචි සංග්‍රහයක් ලෑස්ති කරලා තියෙනවා.. අපි යමුද ඉතින් ඒ පැත්තට..."

" අයියෝ.. මොකට ඒ හැටි කරදර වුනාද..."

" අනේ, මොන කරදරයක්ද ඇමතිතුමා. ඒක අපි හිත සතුටින් ලෑස්ති කරපු දේනේ..."

" හොඳයි එහෙනම්, අපි යංකෝ.. සහිරු යං... "

සහිරුත් සමඟ හුනස්නෙන් නැගිටගත් තරුණ දේහධාරි අමාත්‍යවරයා විදුහල්පතිවරයාගේ පසුපස ඇදෙන්නට වූයේ ඒ පසු පසින්ම ඔහුගේ ආරක්ෂකයින් පිරිසද ගමන් ගන්නා විටදිය.

" එන්න ඇමැතිතුමා, වාඩිවෙන්න.. මේ මහත්වරුන්ටත් එක්කම තමයි අපි මේ දේවල් ලෑස්ති කරේ නම්... "

විදුහල්පතිවරයා එසේ පැවසුවේ පිටුපසින් පැමිණි ආරක්ෂක පිරිස වෙතද හැරීය. ඒ ප්‍රකාශයට , මේ විදුහල්පතිවරයා වෙනස් යහපත් පුද්ගලයෙකු බව රොයේන්ගේ හදට ඒත්තු ගැන්වුණි.

ඉන් අනතුරුව මිනිත්තු කිහිපයකින් පසු දේහධාරී අමාත්‍යවරයා තම ආරක්ෂකයින් පිරිස සමග එම සංග්‍රහය භුක්ති විඳීමෙන් පසු ඒ පාසල් භූමියෙන් පිටත් වූහ.

" සහියා.."

කල්පනාවේ නිමග්නව වුන් ඔහු තම මිත්‍රයාගේ හඬට ඒ දෙසට හිස හරවන්නට වූවේය.

" ඔව් දේව්... "

" මේහ්.. අපි මේ ගමනෙම අර ග්‍රවුන්ඩ් එකේ වැඩ වෙන විදිහත් ටිකක් බලලම යමුද..? මොකද, ඒක ටිකක් පිළිවෙලකට හරි විදිහට ඉවර කරගන්න ඕනේ. උඩින් පල්ලෙන් කරන්නම් වාලේ වැඩ කරලා බෑනේ. කරනවනම් ඒ වැඩේ හරියටම කරන්න ඕනේ... "

" ඇත්තටම ඔව් බං.. උඹ මගේ යාළුවා හින්දා කියනවා නෙවෙයි මචං.. උඹ ඇත්තටම රියල්ම නායකයෙක් දේව්... මට පට්ටම සතුටුයි උඹත් එක්ක වැඩ කරන්න ලැබිච්ච එකම.. මට මාර ආඩම්බරයි උඹ ගැන..."

සහිරු පැවසුවේ තමන්ගේ හදට දැනෙන්නා වූ අවංකවම හැඟීමෙනි. ඔහුගේ වදන් වලට තරුණ දේහදාරී අමාත්‍යවරයාගෙන් පෙරළා පිටවූයේ නිරහන්කාර සිනහවකි.

මිනිත්තු කිපයක් තුළ ඔවුන් ගමන් ගත් රථ පෙළ නවතාලුයේ ජනයාගෙන් බහුල මුඩුක්කු වාසීන්ගේ ගම්මානයක් අසලය. එහි වෙසෙන්නා වූ තරුණ ප්‍රජාවට අවශ්‍ය ක්‍රීඩා භාණ්ඩ සහ ක්‍රීඩා පිටියක උවමනාව පිරිමැහීමට රොයේන් ඉදිරිපත් වූයේ තමන්ගේ පෞද්ගලික කැමැත්තට අනුවය. ඉදිරි මසක කාලය පුරාවට එහිද සියලුම වැඩ කටයුතු සාර්ථක ලෙස නිමා කරමින් ජනතා අයිතියට පත් කිරීම ඔහුගේ එකම අභිප්‍රාය වුණි.

ඔහු නිවාස පෙළ මැදින්ම ගමන් ගන්නට වූයේ නිවෙස් වලින් ඉවතට පැමිණි බොහෝමයක් දෙනාගේ ආදරය ගෞරවය ඔහුට හිමිවද්දීය.

" අම්මේ, කොහොමද ඉතින්..."

" අනේ... , අපේ ඇමතිතුමාට පින් සිද්ධ වෙන්න අපි හොඳෙන් ඉන්නවා ඇමතිතුමා.. ඔබතුමා මගේ දරුවට හොඳ තැනක රස්සාවක් හොයලා දීලා කරේ එසේ මෙසේ පිනක් නම් නෙවෙයි.. ඔබතුමාට වැඩි වැඩියෙන් හරියන්න ඕනේ..."

" අනේ අම්මේ.. ඒක මහ දෙයක් නෙවෙයි අම්මේ.. ඒක මගෙන් වෙන්න ඕනෙ යුතුකමනේ..."

" ඇමතිතුමා.. ඔබතුමාට සියලුම දෙවියන්ගේ රැකවරණය ලැබෙන්න ඕනේ... මේ දෙල්ගහවත්තට දේශපාලකයෙක්ට කියල පය තිබ්බේ ඔබතුමා විතරයි. ඔබතුමා අපේ පැල්පත්වලට ඇවිල්ලාම අපිට කරපු උදව් උපකාර මෙතෙකැයි කියලා කියන්න බෑ . ඔබතුමාට ඒ පිනම ඇති.."

මේ වගේ බාල ,මහලු, තරුණ , වැඩිහිටි සියල්ලන්ගේම පාහේ මුවින් පිටවුන ප්‍රශංසාත්මක වදන්වලින් දේහධාරියාගේ සවන් පිරෙන්නට වූවේය. ඔහුගේ මුවෙහි නම් වූයේ ඒ වෙනුවෙන්ම උපන් අපූරුතම චාම් නිහතමානී සිනහවකි. නගරයේ පෝසතාට මෙන්ම ගමේ ඉන්නා දුප්පතාටද ඔහු සැලකුවේ එකම ලෙසිනි. ඇති නැති භේදයකින් තොරව සියල්ලන්ටම පාහේ ඔහු තම සේවය සපයන්නට වුණි. ඉන් ඔහු ලැබූ එකම වාසිය සහ එකම ප්‍රතිලාභය නම් ප්‍රශංසා සහ ඉන් ලැබෙන ආත්ම තෘප්තිය විය.

" ඇමතිතුමා.. එන්න එන්න.. ඔබතුමා අද එයි කියලා නම් අපි බලාපොරොත්තු වුණේම නෑ. කමක් නෑ, ඔබතුමා ආව එකත් හොඳයි.. අපිට ඉතිරි වැඩ කටයුතු ටික ගැන කතා කරගන්නත් ලේසියිනේ එතකොට..."

ව්‍යාපෘතිය භාර වූ ප්‍රධාන නිලධාරියා එලෙසට වදන් ඇමිණුවේ අමාත්‍යවරයා දෙසට සුහදශීලී සිනහවක් පිරිනමිනි.

" ආහ්.. ඔව් මිස්ට සපරමාදු... මම ආව මේ වෙන වැඩකට ගියපු ගමන්ම.. මගේම ඇස් දෙකෙන් මේ හැමදේම ඇවිත් බලාගන්න එක හොඳයි කියලා හිතුනා. අනික තව මාසෙකින් වගේ මේ වැඩ හරියටම ඉවර කරලා විවෘත කරන්න පුළුවන් වෙයිද කියල මට බලන්න ඕන වුණා... "

" ඔව්, ඔබතුමාට මාසෙකින් වගේ මේක විවෘත කරන්න අදහස තියෙනවායි කියලා මට අපේ මිස්ටර් සහිරු කතා කරලා කිව්වා.. ඒ හින්ද මම තව ටිකක් කට්ටිය වැඩේට දාගෙන තියෙන්නෙ.. ඔබතුමා බයවෙන්න එපා.. මම නියම ප්‍රමිතියට අපේ වැඩ ටික ඒ විදිහටම කරල දෙනවා.. ඒ ගැන ඔබතුමා කිසිම සැකයක් තියාගන්න එපා...."

" ඒ ගැන නම් කතා කරන්න දෙයක් නෑ. මම කොහොමත් දන්නවා මිස්ටර්ස් සපරමාදු ගැන.. ඉතිං, ඒ හින්දම තමයි මං මේ වැඩ කටයුත්ත භාරදෙන්න හිතුවෙත්.. මං හිතනවා ඉතින් ඉස්සරහටත් අපිට එකතුවෙලා තව ලොකු වැඩ කොටසක් කරන්න තියෙයි කියලා... "

" අනිවාර්යෙන්ම ඇමතිතුමා.. "

එලෙසට රොයේන් ඔහුගේ දෑසින් මෙම ක්‍රීඩා පිටියේ පිළිසකර කිරීම් නැරඹීමෙන් අනතුරුව නැවත වතාවක් නිවස බලා පිට වූයේ දහවල් තුන පමණ වන විටය. ස්වයංක්‍රීය විවර වුණු ගේට්ටුව තුළින් ඇතුළු වූ තම රථයෙන් බැසගත් ඔහු නිවස තුළට ඇතුළු වූයේ සහිරුද ඒ පසුපසම පැමිණ සෝපාවක අසුන් ගනිද්දීය.

දේහධාරියා තරප්පු පෙළ නැග තම කුටිය වෙතට ගමන් කරන්නට වූයේ ආලින්දය පුරාවටද තම නෙත් යවමිනි. එහෙත් ඔහු අපේක්ෂා කළ රුව ඔහුගේ නෙතගට හසුවූයේ නම් නොමැත. ඉදින් ඔහු තම පය ඉක්මන් කරමින් කාමරය තුළට ඇදෙන්නට වූයේ සිහින් අඩි තබමිනි.

රූහි උන්නේ කාමරයේ ජනේලය අසලට වී විවෘතව තිබුණු ජනේලයෙන් හමායන සිසිල් සුළං රැල්ලේ නැවුම් පහස විඳිමින්ය. එසේ සීතල සුළං රැල්වල සුව විඳිමින් සිටි දෑස් නොපෙනෙන ඇයට අවම වශයෙන් පරිසරය පිළිබඳවද නිනව්වක් නොමැති විය.. එක්වරම ඈ මදක් ගැස්සී යන්නට වූයේ තම බඳවටා එතුණු හැඩි දැඩි පිරිමි දෑත් වල පහසිණි. එහෙත් ඇගේ හදෙහි වූ එම ගැස්ම ඒ මොහොතේදීම අතුරුදන් වූයේ ඒ පහස කාගේද කියා ඇය හොඳාකාරවම දැන සිටි හෙයිනි. ඉදින් ඒ පිරිමි හස්ත යුග්මය අන්කාගේවත් නොව තම ස්වාමිපුරුෂයාගේ බවට ඇයට දැනෙන්නට වූවාය. ඉදින් ඒ මුව මත ලැගුම් ගත්තේ ළයාන්විත සිනාවකි. ඒත් සමගම ගෙල පාමුලට තද වුනු ඒ රළු දෙතොල් පහසට ඇගේ දෑස් පියවී යන්නට වූයේ නිරායාසයෙනි.

" කෙල්ල මාව දන්නව නේද... .... කොහොමද සුදු අම්මේ මමමයි ආවේ කියලා හරියටම දැනගත්තේ... "

ජනේලයෙන් එපිටට හැරීම ඈ එලෙසම දෑස් වසා ගෙනම ඔහුගේ පපුවට තම පිට හේත්තු කරගන්නට වුණි. ඔහුද ඇගේ හිස තම පපුවට තුරුලු කරගෙනම වදන් අහුලන්නට වූවේය.

" ඔයාව මට දැනෙනවා දේව්.. ඔයාගේ හුස්මක් පාසා මම අඳුරනවා.. කල්පනාවක හිටපු හින්දයි එකපාරම ටිකක් ගැස්සුනේ..."

"මගේ පිස්සු කෙල්ල..,. දැන් ඉතින් දවල්ට එහෙම කාලද ඉන්නේ මේ..."

"හ්ම්, ඔව් දේව්... ඔයා බඩගින්නෙද මහත්තයෝ....."

" නෑ නෑ මමත් කෑම ගත්තා.. සුදු අම්මේ, මම වොශ් එකක් දාගෙන ඉන්නම් මැණික.. ඉක්මනට එන්නම්... "

ඇගේ ලකල් දෙතොල් මත කෙටි හාඳුවක් තවරමින් ඔහු බාත්රූම් එක තුළට වැදුනේ තම ගත රැඳී ඇඳුම් උනා දමන අතරේය. මඳ වේලාවක් වතුර මල යටට වී සීතල දිය දහරින් තම ගත සනසා ගත් ඔහුගේ මුව සිනාවකින් හැඩවුණි. ඒ ඇයවම මතකයට නැගීමෙනි. කල්පනාව අතරතුරම ටවලයක් ගත දවටාගෙනම ඔහු කාමරය තුළට පැමිණියේ ඇය තවමත් පෙර ඉරියව්වෙන්ම ජනේලය අසලට වී සිටින මොහොතේය.

" මැණික.. තේ එකක්වත් බොන්න යමු නේද.. ගාර්ඩ්න් එකට වෙලා ඉමුද ටිකක්.. ඔයත් කැමතියිනේ...

ෂෝටයක් ගත දවටා ගෙන එයටම ලා දම් පැහැති ටී ෂර්යක් ගතලා ගන්නා අතරේ ඔහු පැවසුවේ ඇයගේ සම්පූර්ණ අවධානය ඔහු මතට වැටෙද්දිය.

" හා යමු.. ආ.. මේ... "

" මොනවද මගේ කෙල්ල කියන්න හදන්නේ..... "

මඳක් කෝලයෙන් යුතුව අතරමග වදන් නවතාලු තම පෙම්බරිය දෙස බලමින් ඔහු පවසන්නට වූවේය.

" නැහැ මේ.. , ඔයා අද ගමනක් යමු කිව්වේ.. ඒකයි... "

මද වේලාවක් කල්පනාවෙ නිමග්නව වුන් ඔහු ඈ දෙස බැලුවේ කෙලිලොල් සිනහවකිනි.

" ඕහ්.. අමතක උනා මැණිකේ.. කෝ ලෑස්ති වෙමුකෝ.. ඊට පස්සේ යමු අපි.... "

දෙන්නත් එක්කම කඩිමුඩියෙ ලෑස්ති වෙලා පහළට ආවෙ අත්වැල් පටලවාගෙනය. මේ වන විට සහිරුද ඔහුගේ නිවස බලා පිටත් වී තිබුණි.. ආලින්දයේ පත්තරයක් බලමින් සිටි මිත්තණියටද නිවසින් පිටව යන බව පවසා දෙදෙනාම ආරක්ෂකයින්ගේ රථ පෙළද සමඟින් නිවසින් පිටව විනාඩි හතළිහකට පමණ පසුව ළඟා වූයේ වෙරළ තීරය වෙතටය. පෙර දින ඇයට පොරොන්දු වූ පරිදි ඔහු ඈත් සමගින්ම මෙහි පැමිණියේ ඇගේ මුව සිනහවකින් පිරී යන විටදිනි. ආරක්ෂකයින් මඳක් දුරින් රැදෙද්දී දේහධාරියා ඇයවද කැටුව රැල්ල පාගන්න පටන් ගත්තේ ඇය ඉන් මහත් වින්දනයක් ලබද්දිනි. ඒ වත සිනහවකින් හැඩවෙන මොහොතක් මොහොතක් පාසා ඔහු ඉන් අපමණ සතුටක් ලබන්නට වුණි.

"කෝ හිමිට මැණික.. වැටෙයි හොඳේ. මගේ පිස්සු කෙල්ල.. හරියට පුංචි එකෙක් වගේ.. ඇත්තමයි පුදුම දැඟලිල්ලක් තමයි මේක නම්.... "

ඈ වත මතට එබී ඔහු වදන් කළේ ඇගේ කෙලිලොල් හැසිරීම ඉදිරියේ ඔහුගේ ලයට දැනෙන්නා වූ හැඟුමන්ය.

" ඇයි එහෙම එපාද.. මගෙන් වදේ ද.. ඔයා කැමති නැද්ද ඉතින් දඟ wife කෙනෙක්ට.. "

කටත් ඇඹුල් කරගෙන කියවන තම ප්‍රේමිය දෙස ඔහු බලා සිටියේ සිනහ පිරිවතිනි. එක්වරම ඔහුගේ හදට දැනුන කෙලිලොල් හැඟුමත් සමගම ඒ හැඟුමට ඉඩ දෙන්නට වූ තරුණ අමාත්‍යවරයා සිනහවක් වත මතට ආරෝපණය කර ගනිමින්, කටත් උල්කරගෙනම සිනාසෙමින් කියවන ඈ වත තම දෑතට ගෙන ඒ කම්මුලක් මත දෙතොල් අතුරන්නට වූවේය.

" අහ්.. ඒ මොකද මෝඩයෝ ඒ කලේ.. කට්ටිය බලාගෙන ඇති. මේ , ක්‍රීඩා කටයුතු අමාත්‍යතුමා නේද මේ විදිහට හැසිරෙන්නේ ආ.. "

සිනාසීගෙනම ඈ කියවන්නට වූයේ ඔහු දෙතොල් අතර සිනහවක් ඇඳගෙන ඈ දෙසට වශීකෘත බැල්මක් හෙලන අතරේය. ඇය උන්නේද ඔහුගේ මුව දෙසටම දෑස් අල්වාගෙන බැවින් කිසිවෙකුටවත් ඇයගේ දෑස් අඳ බව නම් කිව නොහැක. අඩුම තරමින් ඒ බව අනුමාන කළ හෝ නොහැක. ඔහුද ඇය දෙස ප්‍රේමණීය බැල්මක් හෙළමින් සිටි බැවින් මොවුන් දෙදෙනා දෙස බලනා අයෙකුට කිසිදු අඩුවක් පාඩුවක් නොපෙනෙන්නට විය. ඉදින් ඔවුන් සුන්දර ප්‍රේමණීයන් යුවළක් මෙනි . මේ අපූරු දර්ශනය දැනටමත් බොහෝ දෙනකුගේ දෑස් බැල්මන් වලට හසු වී හමාරය.