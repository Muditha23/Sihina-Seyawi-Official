" ඈහ්හ්... ඒ මොකද අනේ එහෙම අහන්නේ... පිස්සුද.. ?? මම වැඩ කරපු පත්තරයක් නෑ.. පත්තරේක ලියන්ඩ තියා අඩුම පත්තරයක් පොතක් කියවන එකෙක්ද අප්පාහ් මේ මම.. එහෙම එකේ මන් යයිද ඕවගේ වැඩට.. ඇයි දැන් ඔයා එහෙම අහන්නේ... අහ්... "

ඇයට මතු වූයේ ප්‍රබල ගැටලුවකි. ඒ දේහධාරියා ඇගෙන් විමසූ පැනය හේතුවෙනි.

" නෑ ඉතින්.. කවුද දන්නේ පත්තර වාර්තාකාරිනියක්ද කියල... ඇයි බං, කොයිවෙලේත් හොර ඇමතියයි පිස්සු ඇමතියයි කිය කිය මේ මට මඩ ගහන්නමනේ දඟලන්නේ.... "

" හී.. ඒ ඉතින් ආදලේටනේ අනී.. "

හුරතල් සිනහවක් පාමින් ඈ ඔහු වෙත පවසන්නට වුණේ දේහධාරියා ඇගේ මේ කෝළම් දෙස සෙනෙහසින් බැලුම් හෙළද්දිනි.

" ආ.. මේ, දැන් දඟල දඟල හිටියා ඇති.. ඔහොමම ලෑස්ති වෙමු. අපි දැන් හොස්පිල් යන්න ඕනේ.. අමතක වුනාද... "

" ඔව්මයි නේ... "

නිවසට ඇතුළු වුණු දෙදෙනා කාමරය තුළට පැමිණ හනි හනිකට සූදානම් වූයේ ඇගේ පරීක්ෂණ ප්‍රතිඵල වාර්තාව අද ලැබෙන හෙයින් රෝහල වෙත යාමටය.

තනිවම කොණ්ඩේ පීරා ගැනීමට උත්සාහ කරන රූහිව දුටු දේහධාරියා ඈ දෙසට පියමන් කරමින් ඇගේ අත රැඳි පනාව තමා අතර ගන්නට වූයේ ඇයට පුංචි තරවටුවක්ද කරමිනි.

" පණ්ඩිත වැඩ කරන්න කිව්වෙ කවුද දැන් ආ.. මම කිව්වද තනියම ඕවා කරන්න කියලා ආහ්... මෙහෙ දෙනවා පනාව. පිස්සු කෙල්ල.. මං ලෑස්ති වෙලාම ඇවිත් ඔලුව පීරන්නනේ හිටියේ ළමයෝ.. ඉතිං එහෙම එකේ ඇයි දරුවෝ මේ.... "

ඔහු ඇගේ උරහිසෙන් පහළට වන්න පිට මැද හරියට තිබුණු කොණ්ඩය හෙමින් සීරුවේ පිරා පෝනිටේල් එකක් දැම්මේ ඒ වන විටත් ඇගේ මුවට ඔහුගෙන් ඇසීමට යම්කිසි පැනයක් දිවගට පැමිණ තිබෙද්දිනි.

" මේ දේව්..... "

" ම්ම්....... මොකෝ..... "

" නෑ... මේ, ඔයා මීට කලින් කාගේ හරි කොන්ඩෙ පීරලා තියෙනවද ? මම අහන්නේ වෙන ගෑණු ළමයෙක්ගෙ..... "

ඇය වදන් ගළපන්නට වූයේ මුව පුරා අඳුරු බවක් අරක්ගෙන ඇති විටකය. ඔහුගේ මුවට නම් පැමිණියේ දඩබ්බර සිනහවකි.

" හ්ම්.... ඔව් මම මීට කලින් කෙල්ලෙක්ගේ ඔලුව පිරිලා තියෙනවා... ඒකත් සෑහෙන කාලෙක ඉඳන්.. ඉතිං ඒ පළපුරුද්දට තමයි දැනුත් මේ පීරුවේ.... "

ඒ වදන් ඇසෙත්ම ඇයගේ මුව නම් බලා සිටිද්දී අඳුරු වළාවකින් වැසී යන්නට වුණි. ඒ මුහුණ දුකෙන් බරවනවා දුටු ඔහුට ඇය මෙලෙස සුළු මොහොතකට හෝ සොවින් තැවීම සිත් තැවුල් ගෙන දෙන්නට වූවේය.

" මාව විශ්වාසයක් නැද්ද බබා ම්ම්....? ඔයා හරි. මං ඔළුව නම් පීරලා තියෙනවා තමා කලින් කෙල්ලෙක්ගේ.. කෙල්ලෙක් කිව්වට ඉතින් ඒ වෙන කවුරුත් නෙවෙයි.. මගේම අම්මා තමයි... "

එවර නම් ඇයගේ වතේ අරක්ගෙන තිබුණු අඳුරු පලා ගොසින් නැවතත් ආලෝකයෙන් හැඩවුණි.

" අම්මගේ කොණ්ඩේ මං පුංචි කාලෙ ඉඳලම පීරලා තියෙනවා. දන්නවද සුදු අම්මි.. අපේ අම්මට තිබුණා ඉනෙන් පහළට වගේ ලස්සන කළු කොණ්ඩයක්.. මං ඉතින් චූටි කාලේ ඉඳලා අම්මගේ ඔළුව පීරලා කොන්ඩේ ගොතනවා.. හේතුවක් දන්නෑ මං හරි ආසයි ඒ උනාට... අම්මත් ඉතින් ඔලුවට ඕන විකාරයක් කරනකම් බලාගෙන ඉන්නවා හිනාවෙවී... හ්ම්ම්...... "

ඔහුගේ මුවින් බරට සුසුමක් අතහැරුණේ ඒ දෑස් අග ලා කඳුළු පටලයක් වසා ගන්නට තැත් කරනා විටදීය. ඒ ඇගේ මතක නැවත නැවතත් අලුත් වීම සහ ඇයව නැවත තමාට දැක ගැන්මට නොහැකි වීමේ ඛේදනීය වේදනාව හේතුවෙනි.

ඇයටද ඔහුගේ සුසුමන්වල වෙනසක් පවා හඳුනා ගැනීමට පුළුවන. ඉදින් ඔහුගේ අවධානය වෙනස් කිරීමට ඇයට අවැසි විය. දෙවරක් නොහිතා ඈ දෑත්වල උදව්වෙන් තම ස්වාමියා ග්‍රහණය කරගෙන ඔහුගේ හැඩි දැඩි නිරුවත් ලය මඩලට තුරුල් වූයේ දේහධාරියා කල්පනාවෙන් ඇහැරෙන විටදීය. ඒ මුවට සිනහවක් පැමිණියේ මෙලෙස ඇගේ ස්පර්ශයන් ඇගේ වැළඳ ගැනීම් ඔහුගේ සිත නිරන්තරයෙන් අපේක්ෂා කරන සිත ආසා කරන කරුණක් වූ හෙයිනි. ඉදින් මේ වැළඳ ගැනීම් ඔහුට මහ මෙරක් තරම්ය.

" සුදු අම්මි.. මොකෝ මේ... "

ඇගේ හිස් මුදුනට පහත්ව ඒ මත තම නිකට හොවාගෙන ඔහු ඈව අමතන්නට වූයේ එලෙසිනි.

" ම්ම්.... දේව්... නැහැ මේ අහන්නකො මහත්තයෝ.. මට ඔයාව අවිශ්වාස නෑ.. ඒත් ඉතින් ඔයාට කොණ්ඩේ පීරලා පුරුදුයි වගේ දැනුන හින්දයි මං ඇහුවේ. ඒ වෙලාවේ අනික ඔයත් ඉතින් කෙල්ලෙක් ගැනනේ කිව්වේ.. ඒ හින්ද මට දුක හිතුණා.. නැතුව සැක කරා නෙවෙයි.. තරහයිද මාත් එක්ක.... "

" පිස්සි... දැන් ඉතින් මූණ එල්ලගෙන ඉන්න ඔට්ටු නෑ හොඳේ.. "

" කෝ එන්නකෝ ඉක්මනින් යමු... "

තරුණ අමාත්‍යවරයා අල්මාරිය වෙත ගොස් එය විවර කර අලුත්ම කහ පැවැති ටීෂර්ටයක් ගෙන ඒ ගතලා ගන්නට වූවේය. ඉන් අනතුරුව අතෙහි රිදී පැහැති ඔරලෝසුවක්ද පැළඳගෙනම ඈ සමීපයට පැමිණෙන්නට විය.

" හරි මැණික.. අපි යමුද.. තවත් පරක්කු වෙන්න බෑ... "

" යමු දේව්... "

දෙදෙනාත් සමගම ආරක්ෂකයින්ද කැටුව ඔවුන්ගේ සුඛෝපභෝගී රථයේ නැගී පිටව ගියේ Life Care Hospital වෙතය. ඒ වෛද්‍ය ගනේපොළ මහතා සේවය කරන රෝහලය.

ගමනාන්තය තෙක්ම ඈ උන්නේ ඔහුගේ ලයට තුරුළුව කල්පනා ලෝකයක අතරමන්වය. ඇගේ සිත වූයේ චකිතයකි. තමාව සුවවේදෝ නොවේදෝ යන පැනය ඈ සිත තුළට පැන නගින්නට වුණි. ඒ ඔස්සේ ඈ තව තවත් කල්පනා කරන්නට වූවාය.

" සුදු අම්මි.. මොකද මේ.. මොනවා හරි කියන්නකො අනේ.. "

" ම්ම්..... "

" මොකෝ සද්දයක් නැත්තේ?.. වෙලාවකට කච කච ගාලා කියවනවා.. එක වෙලාවකට ඉන්නවා ඉන්නවද කියලා හොයාගන්නවත් නෑ වගේ.. .මම නම් හැබැයි ඒකට කැමති නෑ.. මට පාළුයි නේ එතකොට.. "

" හරි හරි අයියෝ.. මට ටිකක් බය හිතුනා ඒකයි... "

" ඔයා ඒ ගැන ඕනවට වැඩිය හිතන්න එපා හරිද.. මං කිව්වනේ කලිනුත් පිස්සු කෙල්ල මගේ.... රෝස පාට ගවුමකුත් ඇඳලා අද නම් රෝස පාට බෝනික්කෙක් වගේ.. ඇත්තටම ලෝබයි... "

ඔහු වදන් ඇමිණුවේ රථයේ ඉදිරිපෙළ ගමන් ගන්නා දිලංකගේ සවන් නොගැටී ඈ සවන් මතට ලංවය. ඔහුගේ දෙතොල් ඒ කන්පෙතිවල දැවටෙද්දී ඒ දැනෙන කිතියට ඈ උන්නේ තම උරහිස හකුළුවාගෙන කන්පෙත්ත ආවරණය කරගනිමිනි. ඇගේ මේ හැසිරීම් ඔහුගේ දෑස් වලට රස බඳුනක් වූවේය.

" මැණික.. ඔන්න ආවා අපි.. කෝ හිමීට බහින්නකෝ...."

මිනිත්තු 40 කට පමණ පසුව අදාළ රෝහල කරා ඔවුන්ට පැමිණෙන්නට හැකියාව ලැබුණහ. මුලින්ම රථයෙන් පිටතට පැමිණ ඔහු ඇයවද ඉන් පිටතට ගැනීමට උපකාර කරන්නට විය.

" කෝ.. ඔලුව වදී පරිස්සමට... "

ඇගේ හිස දොරෙහි වැදීම වැළැක්වීමට මෙන් ඔහු ඒ හිසට ඉහළින් තම හැඩි දැඩි හස්තයකින් ආවරණය කරන්නට විය. ඔහුගේ මේ පුංචි පුංචි සොය බැලීම් ආරක්ෂා කිරීම් ඇයට දැනෙන්නට වූයේ මහා මේරු පර්වතය තමා ඉදිරිපිට සිට තමාව ආවරණය කරමින් රැකවල් සපයනවා විලසිනි. ඒ ආරක්‍ෂාව ඒ කැප කිරීම ඒ ලැබෙන ආලේ මේ සියල්ලක්ම කැටිව ගත් කළ ඇයට ඔහුව පියකු මෙන් දැනෙන්නට වූවාය. මේ සා විසල් ප්‍රේමයක් දේහධාරියාගේ ක්‍රියා කලාපය තුළින් ඇයට ඒත්තු ගැන්වුණි. ඒ ගැහැණු ළයට ඒ බරසාර ප්‍රේමය ඉතා හොඳින් වැටහී තිබිණි. ඉදින් ඇයට හැඟුනේ ඈ මෙලොව වසන වාසනාවන්තම යුවතිය ලෙසටය.

" ආ.. අපේ ඇමතිතුමානේ.. එන්න එන්න වාඩිවෙන්න.. රිපෝට්ස් ටික නම් ඔන්න ඇවිත් තියෙන්නේ.. මේ දැනුත් මම මේ ඒ ටික තමා බල බල හිටියේ... "

ඒ ලෙසට වෛද්‍යවරයා පවසන්නට වූයේ මුවෙහි සිනහවක් රඳවාගෙනය. ඒ මුවෙහි ඇති සිනහව නිසාම දේහධාරියාට ඇහෙන්නට වූයේ වෛද්‍ය වාර්තාවල කිසිදු නරක තොරතුරක් ඇතුළත්ව නොමැති බවය. ඒ පිළිබඳව දැන ගන්නා තුරුම ඔහුට ඉවසිල්ලක් නොමැත. ඉදින් ඒ නොඉවසිල්ලෙන්ම ඔහු වදන් ගොනු කරන්නට වූවේය.

" ඩොක්ටර්.. ඒ කියන්නේ ප්‍රශ්නයක් නැද්ද.. මුකුත්ම... "

නැවතත් මද සිනහවකින් ඔහු අමාත්‍යවරයා දෙසට බැල්මක් හෙලන්නට විය.

" ඔව් පුතා.. බයවෙන්න දෙයක් නෑ... අපි අදම ට්‍රීට්මන්ට් පටන් ගමු. අපිට දුවව බෙහෙත් වලින් හොඳ කරගන්න පුළුවන්... "

" ඩොක්ටර් .. මට දෙයක් අහන්න තියෙනවා... "

වෛද්‍යවරයා වෙත නෙත් යොමු කළ ඔහු එසේ විමසූයේ මදක් කල්පනාකාරී අයුරිනි.

" ඔව් පුතා, මොකක්ද.... "

" මේකයි.. ඩොක්ටර් සාමාන්‍යයෙන් දැන් මෙතනදි සිද්ධ වුණේ ෂොක් එකකින් පෙනීම නැති උන එක නිසා, ආයෙම ඒ වගේ ශොක් එකක් උනොත් එහෙම ඇස් දෙකේ පෙනීම ලබාගන්න බැරිද ඩොක්ටර්.... "

" ආ පුතා.. අපි ටිකක් කතා කරමුද.. ඔයාට පුළුවන්ද දන්නෙ නෑ මේ වෙලාවේ... මුකුත් වැඩ එහෙම තියෙනවද දන්නේ නෑ... "

වෛද්‍යවරයා එසේ පවසන අතරතුර දෑසින් ඉඟි කරන්නට වූයේ රුහීව මෙතනින් ඉවත් කරන ලෙසටය. වෛද්‍යවරයාට අවැසි වූයේ අමාත්‍යවරයා සමඟ තනිවම කතාබහේ නියැළීමටය. ඒ බැව් තේරුම් ගත් ඔහු ඈත් සමග කුටියෙන් පිටතට පැමිණ ඈ ඒ ඉදිරිපිට තිබූ අසුනක වාඩි කරවූයේ අසල රැඳී සිටි දිලංක වෙත ඇගේ වගකීම පවරන අතරතුරය.

" රුහී බබා කෝ මං එනකම් මෙතනම ඉන්න හොඳේ.. මේ දිලා ඉන්නවා දිලත් එක්ක ඉන්න හරිද... මං ඉක්මනට එන්නම්... "

එසේ පවසමින් ඔහු ඇයව දිලංක අසල රඳවා නැවතත් වෛද්‍යවරයාගේ කුටිය වෙත පියමනින්ට විය.

" පුතා... මේකයි, දූ ඉන්න තැන ඔයා අහපු දේට මං උත්තර නොදුන්නේ කලබල වෙයි කියලා එයා.. මේකයි එහෙම ශොක් එකක් උනොත් එහෙම ආයෙ පාරක් , ඒක ලොකු රිස්ක් එකක් වෙන්න පුළුවන්... වෙන්න පුළුවනුත් නෙමේ පුතා , ගොඩක් දුරට ඒකෙන් වෙන්නේ අනතුරක් තමයි.. ඒකෙන් හොඳ වෙන්නත් පුළුවන්. හැබැයි අපිට හරියටම කියන්න බෑනේ හොඳ වෙනවාමයි කියලා.. මොකද ඒකෙන් ගොඩක් දුරට මේ තියෙන තත්ත්වය හාත්පසින්ම වෙනස් වෙන්නත් පුළුවන්.. ඒ කියන්නේ අපිට එයාව ගොඩගන්න බැරි තත්වෙට උනත් ආයෙ පත්වෙන්න පුළුවන්. හදිසියේ තව ශොක් එකක් ආවොත් එහෙම ශොක් එකෙන් ආයි පෙනීම ලැබෙන්නත් පුළුවන් හැබැයි ඒ වගේම අපි නොහිතන පැත්තකට යන්නත් පුළුවන්.. මේ දරුවා දැනට මේ පත්වෙලා තියෙන්නෙ තාවකාලික අන්ධභාවයකටනේ.. හැබැයි එහෙම දෙයක් ආයෙම උනොත් ඒක හොඳ වෙයිද නරක පැත්තට යයිද කියන එක අපිට හරියටම තීරණය කරන්න බෑ.. ඒ හින්දා එහෙම දෙයක් නොවෙන්න අපි වග බලා ගන්න ඕනේ. එයාව පරිස්සමින් බලාගන්න පුළුවන් තරම්.. බෙහෙත් ටික හරියටම කරගමු අපි. එහෙම ලොකුවට කලබල වෙන්න එපා දැන් මෙහෙම කිව්වා කියලා. කරන්න තියෙන්නේ ඉතින් පුළුවන් තරම් හොඳට එයාව බලාගන්න එක තමයි. නිතරම එයාගෙ මයින්ඩ් එක රිලැක්ස් එකේ තියන්න බලන්න දරුවො.. ඒක අපේ ට්‍රීට්මන්ට්ස් වලට ගොඩක් පහසුයි වගේම ඒක වැදගත්ම දෙයක්. ඒකෙන් අපිට ඉක්මනට හොඳ ප්‍රතිඵල ලබාගන්නත් පුළුවන් වෙයි... "

" අනිවාර්යෙන්ම ඩොක්ටර්.. මං එයාව මගේ ඇස් දෙක වගේ බලාගන්නවා. පුංචිම දෙයක්වත් වෙන්න නොදී.. මට හැමදේටම වඩා එයාව වටිනවා ඩොක්ටර්... "

" එහෙම තමයි වෙන්න ඕනේ.. තව ගෙදර අයත් ඇතිනේ උදව්වට. මොකද මේක ඔයාට තනියම කරන්න පුළුවන් වැඩක් නෙවෙයි.. මොකද ඔයා කරන්නෙත් ලොකු වගකීමක් තියෙන ජොබ් එකක්. ඉතිං ඒකත් එක්ක ඔයාගේ වෘත්තියත් එක්ක ඔයාට කාර්ය බහුලත්වය කියන එක අනිවාර්යයෙන්ම සිද්ධ වෙන දෙයක්නේ.. ඒ නිසා ඉතින් තව කවුරු කවුරු හරි ඉන්නව නම් තමයි හොඳ.. එතකොට ඒ අය අතරත් මේ වගකීම් බෙදිලා යනවනේ.. ඔයාගේ ඔලුවටම බර පැටවෙන්නේ නෑනෙ... "

" ඔව් ඩොක්ටර්, ඉන්නවා... ඒක නම් ඇත්ත තමයි. ඒත් මම මට පුළුවන් උපරිම හොඳින් හැමදේම බැලන්ස් කරගෙන එයාව කොහොම හරි හොඳට බලා ගන්නවා.. හැම දෙයක්ම කොහොම හරි මම මැනේජ් කරගන්නවා... "

" very good.. මට හරි ආඩම්බරයි මෙහෙම කොල්ලෙක් දකින්න ලැබිච්ච එකත්... මං පෞද්ගලිකවම කැමති චරිතයක් තමයි පුතා.. රටට වගේම තමන්ගේ පවුල වෙනුවෙනුත් අවංකවම කැපවෙන නියම පිරිමියෙක් ඔයා... ඉතින් මෙහෙම කතා කරන්න ලැබිච්ච එකත් මට සතුටක්.. ඉතින් අපි හිමීට දරුවගේ treatment ටික ඉවසීමෙන් කරගෙන යමුකෝ... "

" thank you ඩොක්ටර්.. එහෙනම් අපි ගිහිල්ලා එන්නම්... "

වෛද්‍යවරයා අසලින් නික්මුණු ඔවුන් ඇයට නිර්දේශ කළ ඖෂධ රැගෙන නැවත නිවස බලා පිටත් වූයේ ඉන් මිනිත්තු විස්සකට පමණ පසුවය. ඇය උන්නේ මද කල්පනාවකය. ඒ ඇයව තනියම තබා ඔහු පමණක් වෛද්‍යවරයා සමඟ කතා කළේ මොනවාද යන්න පැනයයි.

මද වෙලාවක් එලෙස කල්පනාවේ ගිලී උන් ඈ තම සිත තුළ ඇති පැනය ඔහුගෙන් විමසන්නට වූවාය.

" මේ.. මේ දේව්... අහන්නකෝ... "

" ම්ම්... කියන්නකෝ.. මොකද මේ කෙකර ගගා අහන්න හදන්නේ දැන් ඒ පාර මේ මැඩම්.. "

" නෑ නෑ මේ.. ඩොක්ටර් අන්කල් ඇයි ඔයාට තනියම එන්න කිව්වෙ... මාව ළඟ තියාගෙන කියන්න බැරිද ඉතින් ඔයාට විතරක් එන්න කිව්වේ... ඇයි මොනවා හරි නරක ආරංචියක්ද දේව්... මට බයත් හිතෙනවා.... "

" පිස්සි... මොනවද අනේ මේ බොරු බයිලා කල්පනා කරන්නේ.. එන්න කියල තිබුණේ මේන් මේ පිස්සු කෙල්ලව කොහොමද හරියටම බලා ගන්නේ කියලා කතා කරන්න වගේම ට්‍රීට්මන්ස් ගැන කියන්න.. එහෙම නැතුව ඔයා හිතනවා වගේ කෙහෙල් මලක් ගැන කියන්න නෙවෙයි . ඒ හින්ද ඔය පිස්සු විකාර හිතන්නේ නැතුව ඉන්නවා, පිස්සු කෙල්ල... "

" ඇත්තමද ඔය කියන්නේ.... "

" ඇයි දැන් මං ඔයාට බොරු කියලා තියෙනවද බබා... මේ දවස් ටික ඇතුළත කවදම හරි දවසක මං ඔයාට බොරු කියලා තියෙනවද.... "

" නෑ ඉතින්... හරි හරි බොරු කියන්නෙ නෑ තමයි ඔයා... "

" ඒක තමයි ඉතින් පිස්සියේ මං කියන්නේ.. ඔයාගේම හොඳට දවසක බොරුවක් කියන්න උනොත් ඇරෙන්න ඔයාව රවට්ටන්න හිතාගෙන නම් මගේ කටින් කවදාවත් බොරුවක් කියවෙන්නෙ නැති වෙයි..... "

මේ වදන් ඇගේ හදවත පත්ලටම කා වදින්නට වූවාය. ඇගේ දෑඟිලි ඔහුගේ දෑත් වලට පැටලුණේ ඒ දැනුණු හැඟීම නිසාමය. ඈ ඔහුගේ පපුතුරට හිස තබාගෙන ඒ ළය මඩලේ ගැස්මට සවන් යොමාගෙන සිටියේ දෑස් පියා ගනිමිනි. ඔහුද ඇයට එලෙසම හිඳින්නට ඉඩ හැර ඒ හිස අතගාන්නට වූයේ ඇය තව තවත් හරි බැරි ගැසී ඇගේ ඉඩ පහසුව සලසා ගනිමින් ඒ ළය මඩලට තුරුල් වෙද්දිනි. ඔහු දිලිසෙන දෙනෙත් වලින් ඈ මුව මතට නෙතු බර කරගෙන සිටියේ අමුතුම ගැස්මකින් හදවත නාද රටා මවද්දීය.