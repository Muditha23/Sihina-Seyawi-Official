" අනේ.. පල යන්න ඉබ්බි...!! "

සහිරු රූහිගේ නලලට පුංචි තට්ටුවක් දැම්මේ ඇගේ මුව ඇඹුල්වෙද්දීය. ඒ දෙස වර්ෂා ද බලා සිටියේ ලා මදහසක් මුව රඳවා ගෙනය. ඇයටද රූහිව සොයුරියක මෙන් දැනෙන්න පටන් ගත්තේ ඇයද රොයේන්, සහිරු හා තනුජ, නවීන් යන සිව් දෙනාගේම බැඳීම් පිළිබඳව සියලු තතු විත්ති මේ වන විටද දන්නා බැවිනි.

කවටකම් උසුළු විසුලු මැද රැල්ල පාගමින් කෙටි ආහාරවල රස විඳිමින් සවස් යාමයේ මිහිර විඳ ගන්න අතරේ මුහුදු හුළඟේ සුවයෙන් නිවුණු , තනිවුණු පෙම්වතුන් වෙරළ තීරයේ සිට මාවත දෙසට පිය මනින්නට වූයේ ඒ වන විටත් එම ස්ථානයේ එහා මෙහා යමින් සිටි බොහෝ පිරිසකගේ කසු කුසුව මැදමය. රොයේන්ගේ හා රූහිගේ අසලින් ආරක්ෂකයින් පිරිස ගමන් ගනිද්දී සහිරු හා වර්ෂා නම් මදක් පසු පසින් ගමන් කරන්නට වුණේ ඒ වන විටත් සහිරුගේ දුරකථනයට ඇමතුමක් ලැබීම හේතුවෙනි. එබැවින් ඔවුන් දෙදෙනාම ඔවුන්ටත් නොදැනීම රොයේන්ලාට වඩා සැලකිය යුතු දුරක් පිටුපසින් ගමන් ගත් අතර ඒ බව රොයේන්ටද නොදැනුනේ ඔහුද තම බිරිඳ සමඟ ආදරණීය කතාවක නිරත වෙමින්ම ඉදිරියේ ඇති මාවත දෙසටම නෙතු අල්වාගෙන ගමන්ගත් හෙයිනි.

දේහධාරියා තම සිතැත්තිය සමඟින් ඉදිරියට තැබූ පියවර හිටි තැනම නැවතූයේ එක්වරම තමාගේ පිටුපසින් ඇසුණු වර්ෂාගේ විලාප හඬත් සමගින්ය. එකෙනෙහිම තම හිස පිටුපසට හරවා බැලූ ඔහුට දැක ගත හැකි වූයේ කිසි ලෙසකත් අපේක්ෂා නොකළ සිදුවීමකි. විලාප තබමින් තම ගෙල අල්ලාගෙන උන් වාර්ෂාත් සෙනග අතරින් තවත් අයෙකු පසුපස ලුහු බඳින සහිරුත් දුටු රොයේන් රූහි අසලින් ආරක්ෂකයින් කිහිප දෙනෙකු රඳවා තවත් ආරක්ෂකයින් තිදෙනෙකු සමග වර්ෂා අසලට අඩියට දෙකට ලන් වූහ.

" ඕහ්... ශිට්... !! අඩේ බං දිලා, මේ බෙල්ල තුවාල වෙලා වගේ බං.. රිදෙනවද වර්ෂා.. කෝ බං ශාන්.... "

ගෙල දෑතින්ම බදාගෙන උන් වර්ෂා වෙත ලංවූ දිලා, භානු හා රොයේන් ඇගේ ගෙල පෙදෙස පරීක්ෂා කළේ ඈ මදක් තුවාල ලබා සිටි බැවිනි. එක්වරම සෙනඟ අතරින් මතු වූ අයෙක් වර්ෂාගේ ගෙල බැඳී රන්මාලය කඩාගෙන දිව ගියේ ඇයට කිසිවක් සිතා ගැනීමට හෝ ඉඩක් නොතබමිනි. ඉන් දැනුනු වේදනාවටත් කලබලයටත් ඈ විලාප නඟද්දී සහිරු අදාල තැනැත්තා පසුපස ලුහුබඳිද්දී ඒ ක්ෂණයේම ක්‍රියාත්මක වුනු රෝයන්ගේ ආරක්ෂකයින් දෙදෙනෙකුද අදාළ පුද්ගලයා පසුපස ලුහුබඳින්නට වූහ.

" ශානාත් දිව්වා අරූගේ පස්සෙන් සර්... "

" ශිට්!!. ප*රයාව උල තියන්න ඕනේ.. කෙල්ලෙක්ට පාරෙ බැහැලා යන්න වෙන්නේම නෑනේ බං මේ විදිහට... යකෝ රත්තරන් බඩු තිබුණට වැඩක් නෑ. දැන් ඒවා දාගෙන ඉන්න වෙන්නේ ගෙවල් ඇතුලෙ තමයි.. නැත්තං ඉතින් බෙලිත් කඩං යනවනේ මේ විදිහට.. අන්තිම ජරා සමාජයක් දැන් තියෙන්නේ... "

මදක් කෝපයෙන් වදන් ගැලපූ රෝයෙන් වර්ෂාගේ ගෙල පෙදෙස සෝදා ගැනීමට තම ආරක්ෂකයා අතෙහි තිබුණු කුඩා වතුර බෝතලය ගෙන දිගු කළේ ඈ පිළිබඳව උපන් කනස්සල්ලෙනි. ඒ වන විට රූහි රැඳී සිටියේ ඊට මදක් දුරින් ආරක්ෂකයින් කිහිප දෙනෙක්ද සමඟය. ඒ සිදුවීම එසේ වද්දී මීළඟට උදා වූයේ කිසිවෙකුත් අපේක්‍ෂා නොකළ තවත් අකරතැබ්බයකි. මාවත අද්දරට වන්න නවතා තිබූ රොයේන්ගේ රථ පෙළ දෙසට තිරිංග පාලනය කරගත නොහැකිව මදක් වේගයෙන් පැමිණි කැබ් රථයක් ගැටුණේ ඉදිරියෙන්ම තිබුණු ඩිපෙන්ඩර් රථයෙහි ඉදිරිපස වීදුරුව 'සලාන්' යන හඬින් බිඳී යද්දිනි. ඒ හඬත් සමග ඒ දෙසට නෙත් එල්ල කළ රූහි අසල රැඳී උන් ආරක්ෂකයන් පිරිස රථ පෙළ දෙසට දිව යන්නට වූයේ විදුලි වේගයෙනි. ඒ මොහොතේ ඔවුනටද රූහි පිළිබඳව අමතක වූහ. එක් පසෙකින් වර්ෂාට අකරතැබ්බය වූ ස්ථානයේ රෝයෙන් රැඳී සිටියදී රූහි අසල උන් ආරක්ෂක පිරිසද තම ප්‍රධානියාගේ අනතුරට ලක් වූ රථය අසලට දිව ආවේ එම සිදුවීමත් සමඟම ඇති වූ කලබලයෙන් පොදු ජනයාද ඒ අසලට කඩි ගුලක් මෙන් එක් රැස් වෙද්දිනි.

" ඕහ්... ශිට්!!! වැද්දුවා නේද ඉස්සරහින්ම ඇවිත්... ඕහ්... "

දිලංක තම දෑත් හිස් මුදුනෙහි බැඳගනිමින් එලෙස පවසද්දී රොයේන්ද ඒ දෙසට අවධානය යොමු කළේ තම බිරිඳ රූහී රැඳී සිටි ස්ථානයටද නෙත් යොමු කරමිනි. ඒත් සමගම ඔහුගේ නළලතින් දහඩිය බිඳු ගලන්නට පටන් ගත්තෙ හදවතේ ගැස්ම ද අසාමාන්‍ය වෙද්දිනි. වදන් ගලපාගත හැකි වූ පළමු තත්පරයේම ඔහු මහා හඬින් විලාප තිබ්බේ අසල රැඳී සිටි භානු, දිලා පමණක් නොව අවට රැඳී උන් බොහොමයක් දෙනාගේ බැල්ම ඔහු මතට වැටෙද්දිය.

" සුදු අම්මාහ්....!!!! "

" නෑහ්.... !! ඒක වෙන්න බෑහ්... !!! "

" දිලාහ්.. ! යකෝ මගේ කෙල්ල නෑහ්.. කෝ යකෝ තොපි.. තොපි ඔහොමද බලාගත්තෙ බං.. දෙයියනේ මගේ කෙල්ල...!! "

දේහධාරියා මහ හඬින් විලාප තබද්දී දිලා භානු පමණක් නොව ඒ අසලටම දිව ආ අනෙක් ආරක්ෂක පිරිසගේද හිස මතට තදබල අකුණු පහරක් එල්ල කරාක් මෙන් දැනෙන්නට වූහ. සියල්ලන්ම බියෙන් තැති ගත්තේ සිදු නොවිය යුතු යමක් සිදුවී ඇති බවට ඉවෙන් මෙන් වැටහෙද්දිය.

'" උන්.. උන් මාස්ටර් ගේම් එකක් ප්ලේ කරේ සර්... .අර.. අර , හැප්පුණු වාහනේ නේද දැන් අර පැත්තට වේගයෙන් යන්නේ.. ශිට්!!!

දිලා දත් ඇඳි එකිනෙකට තෙරපවා ගනිමින් වදන් ඇමිණුවේ කෝපයෙන් නලියමිනි. ඒ හා සමානවම රොයේන්ද දෑස් රතු කරගෙන එකිනෙකට දත් ඇඳි කිටි කිටියේ තෙරපවා ගත්තේ නිම්හිම් නොවූ කෝපයෙන් ගතම ඇවිලෙද්දිය.

" දෙයියනේ!! සොරි බං.. නංගිව අපි කොහොම හරි හොයා ගමු බං ඉක්මනට.. මාලේ කඩා ගත්ත එකත් ආ ගිය අතක් නෑ. මේ සේරම උන්ගෙ ප්ලෑන් එකක් බං... උන්ට ඕන වුනේ අපේ අවධානය වෙනස් කරන්න.. "

ඒ මොහොතේ හති දමමින් ඒ අසලට පැමිණි සහිරු එසේ පැවසුවේ කනස්සල්ලත් වේදනාවත් කැටිවය. ඒ හා සමානවම තමා කෙරෙහිම වරදකාරි හැඟුමක් වර්ෂාටද දැනෙන්නට වූවාය. එනිසාම ඇය කඳුළු ගලන දෙනෙත් වලින් දේහධාරියා දෙසට බැල්මක් හෙලා වදන් ගලපන්නට වූවාය.

" අනේ.. මට සමාවෙන්න සර්.. මන් නිසයි මේ සේරම.. ඒ සිද්ධිය නොවුණා නම් සර් තාමත් රූහී ගාවම ඉන්නවනේ.. අනේ දෙයියනේ, ඒ අහිංසකීට මොනවා වෙලාද දන්නේ නෑ.. උන් කරදරයක් කරයිද... "

" උඹලා මොනවා කරන්නද බං... ප*ර බ*ල්*ලෝ.. මගේ කෙල්ලට පොඩි හරි සීරීමක් උනොත් මං ඕකුන්ව තියන්නේ නෑ. ඒ කවුරු වුණත්... උන් අත තිබ්බේ මේ රොයේන්ගේ හුස්ම ටිකට.. "

" සර්.. අපිට සමාවෙන්න සර්.. අපි එකපාර කලබලයට වාහනේ ගාවට දිව්වා. අපිට මැඩම්ව අමතක උනා සර්.. අනේ, අපි හිතලා එහෙම කරේ නෑ.. අපි පොරොන්දු වෙනවා සර්ට මැඩම්ව කිසිම හිරීමක් නොවී අද දවස ඇතුලත ගෙනත් දෙනවා කියලා... "

වේදනාවත් පසුතැවීමත් කැටි වූ දෙනෙත් බිමට අයාගෙන ඩගී එලෙසින් වදන් ගැලපුවේය. ඒත් සමගම ඔහු දෙසට බැල්මක් හෙලූ දේහධාරියා ඔහුගේ උරහිස මතට තට්ටුවක් දැමුවේ ඒ හිත සනසන අටියෙනි.

" උඹලගේ අවුලක් නෙවෙයි ඒක...උන් මේක බලාපොරොත්තුවෙන්ම තමයි හොඳට හිතලා ඔය මාස්ටර් ප්ලෑන් එක ගහලා තියෙන්නේ. කමක් නෑ... උන් හිතන දේ වෙන්න මේ රොයේන් ඉඩ තියන්නේ නෑ කීයටවත්... "

තම කලිසම් සාක්කුවට අත දමා දුරකථනය අතට ගත් ඔහු එසැණින් දුරකථනය ගෙන ඇමතුමක් ගත්තේ නීතිමය පියවර ගැනීමේ අදහසිනි. ඔහුගේ මිතුරෙකු වූ ඩී.අයි.ජී රදීශ් පළිහවඩනගේ නොමද සහාය ඔහුට මේ මොහොතේ නොමදව ලැබුණේ එය ඔහුගේ හදට සැනසුමක් එක් කරද්දිය.

" මචං, බය නොවී හිටහං.. අපි නංගිව කොහොම හරි හොයා ගමු බං... "

මේ වනවිට ඇය අතුරුදන්ව මිනිත්තු පහළොවක් පමණ ගත වී ගොසිනි. රොයේන් උන්නේ වෙරළ තීරය අසබඩම අවන්හලක එළිමහනේ වූ මේසයක් වටා තම මිතුරා රදීශ් සමග සංවාදයකය. රොයේන්ගේ දෑස් වල තිබුණු කඳුළු බිඳු රදීශ්ගේ දෙනතටද හොඳින් හසුවුණි. ඔහුටද රොයේන් කෙරෙහි දැණුනේ විසල් වේදනාවකි.

" මචං, උඹ ඔහොම වැටෙන එකෙක් නෙවෙයිනෙ බං.. මම පොරොන්දු වෙනවා උඹට. නංගිට මුකුත් වෙන්න දෙන්නේ නෑ කොල්ලෝ.. උඹ බය නොවී හිටහංකෝ.. "

" මම බය මගේ තරහකාරයෝ ද එහෙම නැත්නම් මේ සුදු අම්මගේ තාත්තා මරපු උන්ගේ වැඩක්ද කියලා.. ඒ උන්නම් අපිට ඒ තරම් වෙලාවක් නෑ බං.. උන් මගේ කෙල්ලව.. නෑහ්...!! එහෙම වෙන්න දෙන්න බෑ බං.. මට මගේ මැණිකව බලාගන්න බැරි උනා බං හරියට.. මේ මහලොකු ඇමතියා අන්න එතනදි ෆේල් මචං.. මට මගේ පණව බලාගන්න බැරි උනා.. මගෙන් වැඩක්ද බං. මගෙන් වැඩක් තියේද... "

" මේ අහපන් දේව්.. උඹ මේ වෙද්දිත් හොයන්න එවුන් දාලනේ තියෙන්නේ.. ඒ වගේම අපේ ටීම් දෙකක් තුනක් මේ වෙද්දිත් හැමතැනම වගේ සර්ච් කරනවා. උන්ට එක පාරම වැඩිදුරක් යන්න බෑ මචං. මොකද මේ වෙද්දි හැම තැනකම වගේ වාහන හැම එකක්ම චෙක් කරනවා.. අනික ඉතින් උඹට අගමැතිතුමාත් කතා කරානේ. ඒ පැත්තෙන් වෙන්න ඕන වැඩ ටිකත් කෙරෙනවනේ. කලබල නොවී හෙමින් සීරුවේ ටිකක් හිතහං. මේ වෙලාවේ හිතල වැඩ කරන්න ඕනේ.. උන්ව කොටු කරගන්න පුළුවන් විදිහට. කලබල වුණොත් නංගි අපි ළඟම හිටියත් අපිට ඒක හොයාගන්න බැරුව යයි.. අපිට ළඟ තිබිලත් හෝඩුවාවල් උනත් මග ඇරෙන්න පුළුවන් මචන් එතකොට... "

රදීශ්ගේ වදන් සමගම මඳ වේලාවක් නිහඬව තමා ඉදිරියේ ඇති මේසය මතට දෑත් බර කරගෙන තම නලල තෙරපා ගනිමින් කඳුළු වගුරුවමින් සිටි රොයේන්ගේ හිස එක්වරම රදීෂ් දෙසට එල්ල වූයේ ඒ මුවෙහි කොණක අමුතුම ආකාරයේ සිනහවක් ඇඳෙද්දිය. ඒ සිනහව ඔහු වෙත එල්ල කළේ විසල් පැනයකි. ඒ පැනය සමගම දේහධාරියා දෙස ඔහු බලා සිටියේ රොයේන් තම කඳුළු පිසිදා දුරකථනය හනි හනිකට අතට ගෙන වදන් ගළපද්දිය.

" මචං, මගේ කෙල්ල..!! මගේ කෙල්ල ඉන්නව බං...!! ඕහ්... ශිට්.. !! හදිස්සි වැඩිකමට මට අමතක වුණා.. දෙයියනේ, මට ඒක මේ තරම් ඉක්මනට අමතක වුනේ කොහොමද.. මගේ කල්පනාව නම් අන්තිමයි... "

":යකෝ.. කියන කෙහෙල් මලක් තේරෙන්න කියහං.. මෙහෙම ගියොත් නංගිව හොයාගද්දී මාව අංගොඩ යවන්න වෙන සීන් එකක් තියෙන්නේ... "

" නෑ බං රදියා... මේකයි. මගේ මැණිකගේ කරට මං දැන් දවස් දෙකකට වගේ කලින් නෙක්ලස් එකක් දැම්මා.. ඒකෙ ලොකට් එකකුත් තිබුණා.. අන්න ඒ ලොකට් එක ඇතුලේ පොඩි GPS එකක් දාලා තියෙන්නේ මං.. ඒක මට අමතක උනා බං.. පහුගිය දවස් වල වෙච්ච සිද්ධිත් එක්ක මට වෙච්ච ඇටෑක් එකත් එක්ක මං මෙහෙම දෙයක් වෙයි කියලා හිතලම කෙල්ලගේ කරට ඒක දැම්මේ. මට කලින් ඒක අමතක උනා. අපරාදේ මේ ගෙවිච්ච විනාඩි විස්සත්... "

" ඕහ්..! දෙයියනේ..! ඇති යන්තම්..!! අම්මපා.. මං බොරුද කිව්වේ කියහන්කෝ.. කලබල වැඩි වුනාම අපි ළඟ අපිට පේන්නම තියෙන දේවල් පවා අපිට පේන්නැතුව යනවා.. හ්ම්ම්.. දැන් ඉතින් ඉන්න තැන හොයාගන්න ගේමක් නෑනේ... "

ඒ මොහොතේම ක්‍රියාත්මක වුණු දේහධාරියා ඇතුළු පිරිස රූහිගේ කරමාලයේ දමා ඇති ලොකට් එක තුළ ඇති කුඩා ජී.පී.එස් ට්‍රැකර් එක හරහා ඇය සිටිනා ස්ථානය හඳුනාගත්තේ එය නගරයේ පාළු අබලන් වූ ගොඩනැගිල්ලක් බවට හඳුනාගනිද්දිය. තවදුරටත් කාල වේලාව අපතේ නොයවා ඉක්මනින් ක්‍රියාත්මක වුණු අමාත්‍යවරයා ඇතුළු ඔහුගේ ආරක්ෂක පිරිස සූදානම් වූයේ ඇයව සොයා පිටව යාමටය.

" මචං, මං නම් කියන්නේ අපේ ටීම් දෙකත් එතනට යනකම් උඹලට ඉන්න කියලා. අපි දන්නේ නෑනේ උන්ගේ සූදානම මොකක්ද කියලා.. වැඩිවෙලා යන්නේ නෑනේ බන්... "

" පිස්සු කියන්නෙපා බං.. ය*කෝ.., ඒ මගෙ වයිෆ්.. එහෙම එකේ ඉන්න තැනත් දැන දැන තවත් බලන් ඉන්න කියලද උඹ කියන්නේ.. තවත් තත්පරයක්වත් මට පරක්කු කරන්න බෑ බං. ඒ පරක්කු වෙන තත්පරේ පවා මගෙ කෙල්ලගේ ජීවිතය තියෙන්නේ අනතුරේ මචන්. ප්ලීස් බං , ඒ හින්දා මට පොලිසියට කලින් එතෙන්ට යන්න වෙනවා.."

" හරි හරි, මට තේරෙනවා උඹව.. හරි මචං පුළුවන් තරම් ඉක්මනට මගෙන් වෙන්න ඕන වැඩ ටික මං කරන්නම්. මොනවා උනත් කල්පනාවෙන්... "

" රදීශ්ගෙන් සමුගත් දේහදාරියා තම ආරක්ෂකයින් පිරිසද කැටුව අදාළ ස්ථානය කරා ළඟා වූයේ ඒ ඉසව්වටලංවන මොහොතක් මොහොතක් පාසාම ඔහුගේ ලය වේගයෙන් ගැහෙන විටය. තම ප්‍රාණසම ආදරියගේ දිවියට අනතුරක් වේ යැයි ඔහු සිත තුළ වූයේ අපමණ බියකි. ඒ වත දෙස බැලූ ආරක්ෂක පිරිසට ද ඒ බව මනාව වැටහෙන්නට වූහ.

" සර්.. තව විනාඩි දෙකක් ඉවසගෙන ඉන්න. අපි දැනටමත් පොට් එකට ලං කරලා ඉන්නේ.. සර්ට පොරොන්දු වෙනවා අපි, සුදු නංගිට දශමයකවත් අනතුරක් වෙන්න දෙන්නේ නෑ කියලා.. ඒක අපෙන් වෙච්ච ලොකු අතපසුවීමක්.. මේ සිද්ධිය නම් මට කවදාවත් අමතක වෙන එකක් නෑ... "

බොර පැහැයට හැරුණු දෙනෙත් ඉදිරියට ධාවනය වන රථයේ පැති කණ්ණාඩියෙන් ඉවතට යවමින් කවිඳු වදන් ගළපන්නට වූවේය. ඇයව ඔවුන් සියල්ලටම සොහොයුරියක වූවා කිවහොත් නිවැරදිය. ඇගේ දඟකාරකම් ඒ කටකාරකම් වලටද ඔවුන් බෙහෙවින් ඇලුම් කළහ. නිහතමානී චරිතයක් වූ රූහි නිතරම ඔවුන් අසලම ගැවසුනේ ඔවුන්ගේ හදවත්වල ඇය නමින් ගෞරවයක් මෙන්ම තමාගෙම නැගණියකට මෙන් සෙනෙහසක් උපදිද්දිය. ඉදින් ඒ දඩබ්බර නෙත්වලටද අද ඈ නමින් කඳුළු උනන්නට වූයේ තරාතිරමද නොබලමිනි. කවිඳු පමණක් නොව අනෙක් ආරක්ෂකයින් පිරිසටද මේ මොහොතේ දැනෙන්නට වූයේ එකම ආකාරයේ හැඟුමකි. ඉදින් ඔවුනට තම ප්‍රධානියාගේ හදෙහි ඔහුගේ භාර්යාව කෙරෙහි ඉපිද ඇති වේදනාව අමුතුවෙන් පහදා දීමට කරුණු අවැසි නොවිණි.