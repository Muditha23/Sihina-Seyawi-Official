" දිලා ටිකක් හයියෙන් යමුද. පරක්කු නොවී වෙලාවටම යාගන්න තියෙනවා නම් තමා හොඳ... "

" හරි සර්... "

තත්පර එක දෙක ගෙවෙමින් ඔවුන්ගේ රථය නතර වූයේ බාල, මහලු, තරුණ පිරිස් රැසක් ඒකරාශී වී සිටි තරමක් විශාල ක්‍රීඩාංගනයක් අසලය. ආරක්ෂක පිරිසට මැදිව රථයෙන් පිටතට බැසගත් අමාත්‍යවරයාට හිමිවූයේ උණුසුම් පිළිගැනීමකි. මල් මාලා දමා උණුසුම් අයුරින් පිළිගත් තරුණ අමාත්‍යවරයා උත්සව පීඨිකාව වෙත ගමන් ගත්තේ ආඩම්බර ලීලාවෙනි. සියල්ලන්ගේම අවධානය ඒ දෙසට යොමුව තිබුණේ ඔහුගේ ප්‍රතාපවත් අභිමානයට වහ වැටී මෙන්ය.

උදෑසන නමයට පමණ සමාරම්භය සිදුවුණු උත්සවය ඉදිරියට ගලාගෙන ගියේ විශේෂ අංගයන් රැසක් ද සමඟිනි. ඒ අතරතුර ක්‍රීඩා භාණ්ඩ බෙදාදීමේ අවස්ථා හා තරුණ පිරිස අමතා අමාත්‍යවරයා විසින් හරබර කතාවක් පැවැත්වීමද විශේෂ තැනක් හිමිකර ගත්තේය. සියල්ලම අවසන දහවල් දෙක පමණ වන විට උත්සව භූමියෙන් යළිත් පිට වූ අමාත්‍යවරයා තම ආරක්ෂක පිරිස සමග යළි නිවස බලා ගමන් ඇරඹුවේ සවස් යාමයේ තම ආදර බිරිඳත් සමගින් මුහුදු වෙරළට යාමේ අදිටන ද ඇතිවය.

" හම්මෝහ්!.. හරි මහන්සි බං... "

" මහන්සියි කියන්නේ බන් දේව්, මේ ටයිම් එකට දැන් නින්දක් දාන්න තිබුණා නම් මරු.."

" හ්ම්.... මාත් පොඩි ඇලට් එකක් දාලා හවස සුදු අම්මත් එක්ක බීච් එක පැත්තට යන්න ඕනේ. මං කිව්වා අද එක්ක යනවා කියලා.... "

" මරු මරු.. අඩේ මේ.. මාත් එහෙනම් වර්ෂාත් එක්ක ඒ පැත්තට එන්නම්කෝ..."

" ආ, ඒකත් මරු අදහස හැබැයි. එක්කන් වරෙන් එහෙනම්... "

කතාබහ අතරතුරම රථ පෙළ දෙමහල් දුනුකේ බණ්ඩාර බංගලාව ඉදිරිපස නවතාලුයේ රොයේන් හා සහිරු ඉන් පිටතට බැසගන්නා විටය.

" මේ, මාත් ඔහොම්ම යනවා බන්.... හතරට විතර බීච් එක පැත්තට යමං එහෙනම්.. "

" හරි සහියා.. මටත් නිදිමතයි වගේ බං. ටිකක් නිදාගන්න ඕනේ දැන්... "

සහිරුට ද සමුදී නිවස තුළට පැමිණි දේහධාරියා තරප්පු පෙළ නැග තම කුටිය තුළට වැදුනේ පහළ මහලේ සිටි මිත්තණියටද කතා කරමිනි. කුටිය වෙත ගොඩවැදුණු ඔහු ගතලාගෙන සිටි සුදු පැහැති ජාතික ඇඳුම ඉවත් කර දමා කෙටි ෂෝට් එකකට මාරු වූයේ යහන මධ්‍යයේ නින්දට වැටී උන් තම ප්‍රියාවිය දෙසටද නෙතු තබාගෙනය. ඇගේ සුරතල් නිදි ඉරියව් දෙස මුව කොනකට නගා ගත් ආඩම්බරකාර සෙනෙහස පිරි සිනහවකින් බලාසිටි දේහධාරියා යහන දෙසට පිය මැන්නේ සිහින් අඩි තබමිනි. ඒ, ඔහුගේ පියවර හඬ ඇසී ඇය අවදි වේ යැයි බියෙන් මෙනි. ඇගේ පියවුණු දෙනෙත් දෙසම බලාන ඔහු තම කොට්ටය මතට හිස බර කර ගත්තේ මද වේලාවකින් ඔහුටත් නොදැනීම ඒ විඩාබර නෙතු පියවී යන විටදිනි.

එලෙසින් හෝරාවක පමණ කාලයක් නින්දට වැටී උන් ඔහුගේ දෙනෙත් එක් නිමේෂයකදී විවර වූයේ තම ගතට දැනෙනා ඇගේ උණුහුම් ස්පර්ශයද සමඟිනි. නිදි බර දෙනෙත් තම ලය මත්තට විතැන් කළ යෞවනයාගේ මුව කොනක යළිත් සිනහමල් පීදුනේ ඈ තම පපුතුරෙහි ආධිපත්‍යය පතුරාගෙන සිටින ඉරියව්ව දැකීමෙන්ය. ඇය අවදි වේ යැයි බියෙන් මදක් ඇයට දුරින් තමා නින්දට වැටුනද මේ මොහොත වන විට ඈ සිටින්නේ තමාගේ ගත මතය. ඉදින් ඒ මුවගට හිනාවක් ඒම අරුමයක් නොවේද... මඳ වේලාවක් ඇගේ පියවුණු නෙතු මතම බලා සිටි ඔහු, ඉදිරියේ ඇති ස්වේත වර්ණ බිත්තිය මත ඇති කාල යන්ත්‍රය දෙසට නෙත් යොමු කළේ ඇගේ මුවගට වැටී ඇති දඟකාර කෙහෙරැල්ලකටද තරවටු කරමින් කන පිටුපස රඳවන අතරේය.

" සුදු අම්මි... සුදු අම්මියෝ... "

" ම්ම්ම්..... දේව්....."

" දැන් ඇති නේද මෙහෙම ගුලි වෙලා නිදාගත්තා ම්ම්... මගේ කෙල්ලව මං අද බීච් එක්කගෙන යනවා කියලා කිව්වනේ. ඉතින් ලෑස්ති වෙන්නෙ නැද්ද ආ... "

" ම්ම්.... යමු යමු.. ඒත් ඈත් වෙන්නත් ලෝභයි වගේනෙ මහත්තයෝ.. "

එලෙසින් වදන් ගළපමින් ඇය ඔහුගේ ලය මතම හරි බරි ගැසී තම හිස තබාගෙන දෑත ඒ හැඩි දැඩි සිරුර වටා දමා ගත්තේ පෙරටත් වඩා වැරෙන් වැළඳ ගනිමිනි. ඇගේ මේ පුංචි පුංචි ක්‍රියාවන් තුළින් ඔහුගේ ළය තුළ ඇති ස්නේහය දිනෙන් දින වර්ධනය වූයේ ඔහුට ද නොදැනීමය. මේ සුරතල් ඉරියව්වලට ඇගේ දඟකාර බවට ඔහු බෙහෙවින් ආශා කළේය. විටෙක ඒ කෙළිලොල් ක්‍රියාවන් හමුවේ ඈ කෙරෙහි ඔහු සිත ලොබ බඳින්නට ද පටන් ගෙන තිබුණි.

" උඹ නම් ඇබ්බැහියක් මැණික.. ඔහොම ගුලිවෙවී පපුව අස්සටම රිංගලා මාව තවත් අවුස්සන්නේ නැතුව යන්න ලෑස්තිවෙන්න බබා... මාව කවුරුත් උස්සගෙන යන්නේ නෑ... මේ තරම් තදට බදාගෙන ඉන්නේ. මගේ පිස්සු කෙල්ල... "

" ආව්!! හොර ඇමතියෝ..! මගේ නහය...!! ඉන්න බෑද අනේ, නහය මිරිකන්නේ.. රිදුනත් එක්ක... හුම්... "

වතම රතු කරගෙන සයනය මත්තේ හිඳගෙන කියවන ඈ දෙස බලා සිටි දේහදාරියා ඇයව තම දෑතට ගෙන නාන කුටිය තුළට වැදුනේ ඇගේ ඇනුම් බැනුම් නෑසෙන පරිද්දෙනි. මිනිත්තු කිහිපයකට පසුව යළිත් ඇයව සුදු පැහැති තුවායකින් ආවරණය කරගෙන කාමරය තුළට පැමිණි රොයේන් අල්මාරියෙන් ගත් දම් පැහැති දණහිසට මදක් පහළට වන්න ඇති ටයිට් ගවුම ඇගේ ගතලා ගැනීමට උපකාර කළේ ඇයගේ ද සහායෙනි.

" මම ඉක්මනට එනකම් ඉන්න හොඳද..."

හිස පීරා සුවඳ විලවුන් ස්වල්පයක්ද ආලේප කිරීමෙන් පසුව ඇයව සයනයෙහි හිඳවා යළිත් ඔහු නාන කුටිය තුළට වැදුනේ ඇය කල්පනා ලොවක තනිවෙද්දිය. මඳ වේලාවක් වතුර මල යටට වී ගතේ විඩාව පහව යන තෙක් ස්නානය කළ ඔහු මිනිත්තු පහළොවකට පමණ පසු කාමරය වෙත පැමිණ කළු පැහැති ඩෙනිම් කලිසමට දම් පැහැයත් සුදු පැහැයත් මුසු වුණු ටී ෂර්ට් එකක් ගත ලාගෙන සූදානම් වූයේ කාලයන්ත්‍රය මතට ද විටින් විට දෑස් ගෙන යන අතරේය.

" යන්ද මැණික... සහිරුලත් එනවා කිව්වා.. දැනටම තුනයි පනහයි වෙලාව... "

" හ්ම්.....මම නම් හරි. ඔන්න ඔයා තමයි පරක්කු උනේ හොඳද.. "

" ඔව් ඔව්.. මං තමයි පරක්කු උනේ.. කවුද දන්නෑ මගේ පපුවට ගුලිවෙලා රිංගගෙන කුටු කුටු ගගා හිටියේ මෙච්චර වෙලා.. දැන් ඉන්නවා මුකුත් නොකරපු බබා වගේ... "

" අනේ වැඩේමනේ, මේ හොර ඇමතියාගේ අස්සට වෙලා කුටු කුටු ගාන්න මේ මට.... හහ්.. වෙන වැඩ නෑනෙ...! "

" මේන් මෙහෙ වරෙන් බන් යන්න.. පිස්සි...."

කතුර වගේ කියවන රූහිව ළඟට ඇදලා අරගෙන රොයේන් කෙල්ලගේ කර වටා අතක් දාගෙන එක් අතකින් අල්ලගෙන ආලින්දය හරහා ප්‍රධාන ද්වාරය දෙසට පැමිණියේ ඒ වනවිටත් එහි රැඳී සිටි මිත්තණියටද සමු දෙමිනි.

" ආච්චි අම්මේ.. මෙයා අද බෙහෙත් බිව්වද.."

" අනේ, ඔව් පුතේ.. මං වෙලාවට ඒ ටික දුන්නා... "

" ආ.. එහෙනම් කමක් නෑ.. මේ, අපි බීච් එක පැත්තට ගිහින් එන්න කියලා. ආච්චි අම්මටත් පන්සල් යන්න ඕන කිව්ව නේද.. "

" ඔව් දරුවෝ.. ඔය දෙන්නා ගිහින් එන්නකෝ. මාත් කුසුමා එක්ක පන්සල පැත්තට ගිහින් එන්නම්..... "

" හරි අච්චි අම්මේ.. එහෙනම් අපි යනවා... "

" හොඳයි පුතේ, දෙන්නම පරිස්සමින්.. දෝනි දඟලන්න එහෙම යනවා නෙවෙයි තේරුණාද.. "

" අයියෝ! හරි හරි අනේ... ඔය දෙන්නම එකයි අප්පාහ්...! "

" පෙනේද පුතේ, මේ කෙල්ලගේ දඟේ.. පුතාත් හුරතල් කරන නිසා දැන් කියන දෙයක් අහන්නෙම නෑ.... "

නිවසෙන් එළිබහිමන මොහොතේදී ඔවුන් පසුපසම ද්වාරය අසලට පැමිණෙමින් සිටි මිත්තණියගේ වාග් ප්‍රහාර හමුවේ රූහිගේ මුව ඇඹුල් වෙද්දී රොයේන්ගේ වතෙහි නම් වූයේ මන්දස්මිතියකි. ඒ ඇගේ දඟකාරකම් සිහි වීම නිසාවෙනි. සුපුරුදු පරිදිම දිලංක භානුක ,කවිඳු හා ශාන් සමඟ තවත් ආරක්ෂකයින් තිදෙනෙක් ද සමග පෙම්වත් යුවල නිවසින් පිටවූයේ පෙරදින වල මෙන්ම ඇගේ හා ප්‍රධාන ආරක්ෂකයින් වූ දිලා ෂාන් දෙදෙනාගේත් තොරතෝංචියක් නැති කියවිල්ලත් සමගිනි. ඒ සියල්ලක්ම නිහඬවම අසා සිටී දේහධාරියාද විටෙක එම සංවාදවලට සම්බන්ධ නොවුනාමද නොවේ. විනාඩි 40 කට පමණ පසු වෙරළ තීරය ආසන්නයේම ප්‍රධාන මාවතේ අයිනකට වන්න ඔවුන් පැමිණි රථ පෙළ ලැගුම් ගත්තේ ඒ වන විටත් මාර්ගයේ හා ඊට ඔබ්බෙන් වූ වෙරළ තීරයේ උන් සියල්ලන්ගේම පාහේ දෙනෙත් ඒ දෙසට යොමු වද්දිය.

" අඩේහ් භාණුවෝ..! අද මෙච්චර සෙනඟක් ඇයි බං මේ... "

" ඒකනේ බං ශානෝ... ටිකක් හිටහංකො මං බලාගෙන එන්නම්... "

එලෙස පවසමින් භාණුක වෙරළ තීරය දෙසට පිය මැන්නේ රොයේන් තම සහකාරිය සමඟ ආරක්ෂක පිරිසට මැදිව වාහනය අසලම රැඳෙද්දිය.

" සර්... අද නම් සෙනඟ වැඩියි. මොකක් හරි ඉවෙන්ට් එකක් තියෙනවා වගේ.. "

" බලමුකෝ බං.. ශාන් ගියානෙ බලාගෙන එන්න... "

ඊට මද වේලාවකට පසුව යළිත් භානු ඔවුන් අසලට පැමිණියේ වටපිටාව වෙතටද වරින් වර බැලුම් හෙළමිනි.

" සර්.. අද කයිට්ස් ෆෙස්ටිවල් එකක් තියෙනවලු.. දවල් ඉඳලම තියෙන්නේ. මොකද කරන්නේ.. ආපහු යමුද සර්.. සෙනඟ වැඩියිනේ... "

" ම්ම්.... කමක් නෑ බං. අපි ඔය සයිඩ් එකකට වෙලා ඉන්නම්.. දැන් මෙතනට ඇවිල්ලා ආයෙ හරවගෙන ගියා කියන්නේ ඊළඟට මේ මැඩම් කන් කෙදිරිගානවා රැල්ල පාගන්නවත් හම්බුනේ නෑ කියලා.. ඊට පස්සේ දවසම ඉඳී මූණ එල්ලගෙන ඉදී.. ඊට හොඳයි ටික වෙලාවක් ඉඳලම යන එක... "

තමාගේ හස්තයක වෙලී උන් ඈ දෙසට නෙත් යවමින් ඔහු වදන් ගැලපුවේ ඈත් සමග ඉදිරියට පියවර තබන අතරේය. ආරක්ෂකයින් පිරිසද වෙනදාටත් වඩා දැඩි උද්යෝගයකින් වටපිටාව දෙසට ආවධානය යොමු කරන අතරම තම ප්‍රධානියත් ඔහුගේ භාර්යාවත් වටා ඒකරාශීව ඔවුන් සමගම ඉදිරියට පියවර තැබූහ. ඒ වන විටද සැලකිය යුතු පිරිසක් වෙරළ තීරය ආසන්නයේද ඊට ඔබ්බෙන් වූ මාවත දිගේද රැඳී සිටියහ.

සැදෑ අවරගිර රත් පැහැයෙන් දිදුලද්දී ,මුහුදු සුළඟත් සමඟ ලෙල දෙන සරුන්ගල්වල පුංචි පුංචි සේයාවල් ඉහළ අහසේ සෑම තැනකම අරක්ගෙන තිබුණි. වෙනදාට නිහඬ නිසසල වෙරළ තීරය අද දින ඝෝෂාකාරී තැනක් විය. එය වෙන කාටත් වඩා දෑස් නොපෙනෙන රූහිගේ සවනතට හොඳින්ම දැනෙන්නට වූවාය.

" බබා.. අද නම් සද්දෙ වැඩී මෙතන. වෙනදා තියෙන නිදහස නම් නෑ මෙතන අද.. මොකද කරන්නේ ගෙදර යනවද.... "

" කමක් නෑ දේව්.. අපි තව ටිකක් ඉඳලම යමුද... "

" ඔයාගේ කැමැත්තක් මැණික.... "

වෙරළ තීරය සෙනඟ තරමක් අඩු ඉසව්වක උන් ඔහු ඇගේ පිටුපසින් ඈව වැළඳගෙන ඉමක් නොපෙනෙන සිතිජය දෙසට නෙත් යොමාගෙන සිටියේ ඇය නම් දෑස් පියාගෙන ඔහුගේ උණුහුමට ගුලිව මුහුදු සුළං රැල්ලේ සිසිලස විඳගනිද්දිනි. ඔවුන් දෙදෙනාගේ සුපෙම්වත් දැහැන බිඳී යන්නට වූයේ ඒ අසලින්ම පිටුපසින් ඇසුණු සහිරුගේ හඬිනි.

" අම්මේ ඉතින්.. මේ ආදරණීය දසුන දැක ගන්න තරම් මගේ දෑස් පින් කරලා. බලන්න මැණික.. මේ ෆොටෝ එකේ ලස්සන.... "

තමාට පිටුපසින් දුරකථනයට දෙනෙත් ඔබාගෙන වාර්ෂාත් සමග කියවමින් සිනාසෙන සහිරු දෙස රොයේන් බැලුම් හෙළුවේ විශ්මය කැටි වූ වතිනි.

" කෝ දියන් බලන්න... "

ඔහුගේ අතින් දුරකථනය තමා අතට පත්කරගත් දේහදාරියාගේ මුව කොනකට පැමිණියේ ලගන්නා සුළු සිනහවකි. ඒ හිනාවට වශී වී වර්ෂා ද ඒ දෙසම බලා සිටියේ සහිරු ද ආශාවෙන් තම මිතුරාගේ මුව දෙසට බැල්මක් හෙළද්දීය. ඔහුගේ මුවෙහි තිබෙන සිනහව සැමදා එක සේ රැකේවායි! ඔහු තම හදින්ම පැතුවේ එතරම්ම තම මිතුරාගේ සතුට ඔහුගේ හදටද සැනසීමට හේතුවක් වූ නිසාවෙනි.

" අඩේ... ඒ, ඒක නම් මරු බං.. මේ, මේ ටික මගේ ෆෝන් එකට එවහන්කෝ... "

" හරි හරි හිටහංකො. මං දැම්ම දාන්නම්... "

රොයේන්ගේත් සහිරුගේත් වදන් අසා සිටි රූහිට තමන්ගේත් ඔහුගේත් ඡායාරූප සියැසින්ම දැක ගැනීමට තිබුණා නම් යැයි හැඟුණේ තමාගේ නොපෙනෙන දෑස් පිළිබඳව ඇයට යළිත් වරක් දැනුණු අසරණකමත් සමගින්ය. ඇයටත් නොදැනීම ඒ අසරණ බව ඇගේ මුවින් ගිලිහුණේ වර්ෂාත් සහිරුත් පමණක් නොව දේහධාරියාගේ අවධානයද ඇය දෙසට යොමුවද්දිනි.

" අනේ.. මටත් ඒ ෆොටෝස් බලන්න තිබුණා නම්.. ඒත් කොහෙද මට එහෙම වාසනාවක්..."

" බබා... අනේ ඇයි මේ... මගේ මැණිකට ඉක්මනින්ම සනීප වෙනවා තේරුණාද ම්ම්... ඊට පස්සේ බැරියෑ ඇති තරම් මේ ෆොටෝස් බලන්න... "

ඇගේ මුවින් ගිලිහුණු වදන් හමුවේ රිදුනේ තැවුනේ ඔහුගේ හදය. ඒ බව ඇයටද නොදැනුනාම නොවේ. නමුදු ඒ වන විටද ඒ වදන් යළි අල්ලා ගත නොහැකි ලෙසින් ඇගේ මුවින් ගිලිහී අවසන්ය.

" ඒකනේ සුදු නංගී.. පස්සේ බැරියැ අපිට ඇති තරමක් ෆොටෝස් ගහන්නයි බලන්නයි නැද්ද වර්ෂා.... "

" ඒකනෙ මැඩම්.. මැඩම්ගේ මේ ලස්සන ඇස් දෙක ඉක්මනින්ම පේන්න පටන් ගනියි. ඔන්න බලන්නකෝ මම කිව්වේ බොරුද කියලා.. මට නම් ඒ ගැන හොඳටම විශ්වාසයි.... "

තම කරවටා දමාගෙන සිටි සහිරුගේ අත ද ඉවතට කරමින් රූහි අසලට ලන් වූ වර්ෂා ඇගේ දෑත් තම දෑතට මැදිකරගෙන වදන් ගැලපුවේ ඇගේ මුවෙහි යළිත් සිනහවක් පූදින විටය. එය දේහධාරියාගේ හදට ද යළිත් සැනසිමක් එක් කරන්නට වූවේය.

"අනේ.. ! ඔය ඇත්තමද.. මට ඉක්මනට ඇස් පේන්න පටන් ගනියි කියලා හිතෙනවද වර්ෂා.... "

" අනිවාර්යෙන්ම මැඩම්... මට ඒක දැනෙනවා.. "

" ඔන්න ඉතින්, මං ඕකට නම් කැමති නැහැ හොඳේ.. මට මැඩම් කියන්න එපා. මට නම කියලා කතා කරන්නකෝ.. මාත් ඔයාගේම වයස නේද. නැත්තං ඉතින් මං තරහා වෙනවා හොඳේ... "

" අම්මෝ හරි හරි..! එහෙනම් මං රූහි කියන්නංකො හරිද.. මොනවා නැතත් සහිරු ඇත්තම කියලා තියෙනවා හැබැයි...

" ඇයි ඇයි... මේ මෝඩයා මොනාද මං ගැන කිව්වේ... "

" නෑ නෑ ඉතින්.. ඔයා හරිම හුරතල් දඟ මල්ලක් කියල තමයි කිව්වේ.... "

" ආ එහෙනම් කමක් නෑ.. මං බැලුවේ මට බැන්නද කියල... "

" අනේ.. පල යන්න ඉබ්බි...!! "

සහිරු රූහිගේ නලලට පුංචි තට්ටුවක් දැම්මේ ඇගේ මුව ඇඹුල්වෙද්දීය. ඒ දෙස වර්ෂා ද බලා සිටියේ ලා මදහසක් මුව රඳවා ගෙනය. ඇයටද රූහිව සොයුරියක මෙන් දැනෙන්න පටන් ගත්තේ ඇයද රොයේන්, සහිරු හා තනුජ, නවීන් යන සිව් දෙනාගේම බැඳීම් පිළිබඳව සියලු තතු විත්ති මේ වන විටද දන්නා බැවිනි.