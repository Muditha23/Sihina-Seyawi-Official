කාමරය තුළට කවිඳු පසුපසම ඇතුල්ව සිටි ශාන්, භානු හා දිලාට ද තම ප්‍රධානියාගේ මේ ඇනුම් බැනුම් ගණනකට නොමැතිය. ඔවුන්ගේ ඇස් රැඳුණේ ද කලබලයෙන් මෙන් දෑත් එහෙ මෙහෙ කරමින් අමුතුම විලාසයකට හැසිරෙන යුවතිය අසලය . ඇගේ මේ හැසිරීමෙන් කියාපාන්නේ දෑස් අඳ වූ අයෙකුගේ භූමිකාව නොවේද ? ඒ හැසිරිම අනිත් සියල්ලන්ගේ ද හිස මතට අකුණු පහරක් ගැසූවාක් මෙන් දැනෙන්නට වූහ.

කවිඳු අත රැඳි බන්දේසිය බිම පතිත වන්නට ගියේ ඔහුගේ දෑස් වලට මේ සිදුවීම විශ්වාස කළ නොහැකි වූ බැවිනි. ඔහු තම අතැඟිලි වලින් බන්දේසිය තදින් අල්ලා ගන්නට වූවේය.

" සර්... ස....ර් ..මේ..... මේ මැඩම්... "

දිලා එලෙසට වචන කඩමින් අසන්නට සූදානම් වන්නේ කුමක්දැයි රොයේන්ට හොඳින්ම පසක් වූයේය. ඉතින් එයින් ඇගේ සිත තලා පෙළා දමන්නට ඔහුට සිතක් නොමැතිය. එම නිසයි ඔහු ඊට පෙර තම දෑස් වලින් ඔවුන්ගේ අනුමානය නිවැරදි බවට සංඥා කර දෙතොල් මතට දබරගිල්ල තබා කිසිවක් නොපවසන ලෙසට සංඥා කරන්නට වූයේ. එය ආරක්ෂකයන් සිව් දෙනාටද මැනවින් අවබෝධ වූ හෙයින් ඔවුන් නිශ්ශබ්ද වූහ.

" ආ.... නෑ මේ, මම කියන්න ගියේ අපේ මැඩම්ටත් එක්කම තේ හදාගෙන ආවා කියලා... "

දිලංක එවර තමා අතින් සිදුවීමට ගිය වරද එලෙසින් නිවැරදි කර වූයේ ඒ පිළිබඳව තරුණියට බිඳක් හෝ නොදැනෙන ලෙසටය.

තරුණ හැඩි දැඩි ආරක්ෂකයින් සිව් දෙනා ඔහු දෙස බලා සිටියේ මදක් වේදනාබර බැල්මකිනි. ඔවුනට ද මේ සිදුවීම පිළිබඳව දැනෙන්නට වූයේ ඉමහත් දුකකි. එහෙත් දෛවය මෙයයි ඇයට අත්කර දී ඇති ඉරණම වූයේ. ඉදින් එයට කෙලෙස නම් හරස් කපන්නට දැයි කියා සැමටම සිතෙන්නට වූහ.

" ආ මේ.. උඹලා එනකන් තමා බලන් හිටියේ. බලහංකො ඉතින්, මටවත් නොකියා ගෙදරට පැනලා මගේ කෙල්ලව උස්සලා.. දැන් ඉන්නවා මුකුත් නොදන්න එවුන් ගානට. තව තේ අල්ලන්නත් එනවා.. "

" ආ.. අනිත් එක, උඹලා මොකද මේ වෙනදා නැති පුරුද්දක් අද.. වෙනදත් උඹලද මට තේ ගේන්නේ...? කමලා නැන්දනෙ තේ අරගෙන එන්නේ.. "



දේහධාරියාගේ වදන් අභිමුව ඔවුන්ගේ මුහුණු ඇඹුල් වී ගියේ ගැලපීමට වදන් නොමැතිවය.

" හරි හරි ඉතින්.. අපි බැලුවෙ මේ සර්.. සර් හොඳින්ද කියලනේ.. "

කවිඳු ඔහුගේ මුව දෙස කෙලින් නොබලා තම අත රැදි තේ කෝප්පය මතම ඇස් රඳවගෙන එසේ පවසන්නට වුණි.

" ඈ බොල, වෙනදටත් උඹලා මං හොඳින්ද බලන්න කාමරේට රිංගනවද.. ඒකත් මෙච්චර උදෙන්ම... "

" පල පල , බොරු නොකියා.. උඹල ආවේ ඉතින් උඹලගේ මැඩම් බලන්නනේ.. නේද.. මුං බලහල්ලකෝ.. මාව කෑලේ ඒ පාර.. හැබැයි ඉතින් වැඩක් නෑ බං. මේ මැඩම් තාම මේ කොල්ලගේ අනාගත වයිෆ් වෙන්න කැමතිද කියලා උත්තරයක් දුන්නෙ නෑ නේ..."

ඔහුගේ වදන් අභිමුව ඇයගේ රත් පැහැයත් සුදු පැහැයත් මුසු වූ බෝල මුහුණ තව තවත් රතු පැහැයට හැරෙන්නට වුණේ දැනෙනා කෝළ හැඟුමින්ය.

" වස්තු.. මෙන්න මුන් ටික තමයි මටත් නොකියා ඔයාව උස්සගෙන ඇවිත් තියෙන්නේ.. ඔයා මෙයාලගෙත් එක්කම ඒක බේරගන්න එක තමයි හොඳ ඔන්න... "

රොයේන්ගේ වදන් නසා ඔවුන් සිව් දෙනාගේ මුහුණු හෙන ගැසූ වරකා මෙන් දිස්වන්නට විය.

" අපෝ.. මොනාද සර්.. ඔහොමද තමන්ගේ ප්‍රාණ සම ගෝලයන්ට සලකන විදිය මං අහන්නේ.. "

තරමක් විහිළුවට බර වූ අයෙක් වූ කවිඳු එලෙසට පැවසුවේ තම ප්‍රධානියා දෙස බලා මූණ ඇද කර ගනිමිනි.

" මැඩම්... "

මේ අතර දිලංක සෙමින් සෙමින් පියවර තබන්නට වුනේ තම ප්‍රධානියාගේ ආදරවන්තිය වෙතටය.

" මැඩම්.. කලබල වෙන්න එපා. අපි මැඩම්ට කරදරයක් කරන්නේ නෑ.. මුලින්ම අපිට සමාවෙන්න, මේ විදිහට මැඩම්ව මහා පාන්දර උස්සගෙන ආව එකට.. ඇත්තටම එහෙම කරේ අපේ සර් විඳවනවා බලන් ඉන්න බැරි නිසයි "

ඇය එවර නම් ඔහුගේ කතිකාවට සවන් යොමන්නට වූයේ උනන්දුවෙනි.

" ඇත්තම කිව්වොත්, අපේ සර් මාස පහක වගේ ඉඳන් හැමදාම මැඩම්ව බලන්න යනව සර්ගෙ බයික් එකේ නැගලා. ඒ ගිහිල්ලා මැඩම්ගේ ගේ ලඟ ඉඳලා මැඩම් දිහා සෑහෙන වෙලාවක් බලන් ඉඳලයි ආපහු එන්නේ.. ඒ ඇවිත් හැමදාම සර් මහ රෑට බීගෙන මැඩම් ගැන කියව කියව පිස්සු නටනවා. සර් කවදාවත් ඒ මූණෙන් හැඟීම් පිටට දෙන කෙනෙක් නෙවෙයි ලේසියකට. හැබැයි මැඩම් හින්දා රෑට බීලා කියවද්දි සර්ගෙ ඇස්වලින් වෙලාවකට කඳුළුත් ගලනවා.. "

" අපේ සර් මැඩම්ට ඒ තරම් ආදරෙයි. සර්ට මෙහෙ ඉන්නෙ අපි විතරයි මැඩම්. සර් ඉන්නෙ ඒ ගැන හිත හිත දුක් වෙවී. ඉතින්, අනේ මැඩම් වදින්නම්... අපේ සර්ගේ හිතට දුකක් නොදී සර් එක්කම, සර්ගේ ළඟටම වෙලා ඉන්න පුලුවන් නම්.. "

" ඒ මූණට හිනාවක් ගේන්න පුළුවනුත් මැඩම්ට විතරයි. මම මෙහෙම කිව්වට සර් උනත් වැරදියට හිතන එකක් නැ... ඇත්තටම මට සර්ව දැනෙන්නේ මගේම මල්ලි වගේ.. මං ඒ තරම් සර්ට ආදරෙයි. ඉතින් අපේ සර් විනාශ වෙනවට අපි කැමති නෑ. මැඩම්ට තමයි පුළුවන් සර්ව සතුටින් තියන්න... "

අවසාන වදන් කිහිපය ගළපද්දී , දරුණු රළු චරිතයක් වුවද දිලංකගේ ඇස් අගට කඳුළක් ඉනුවේ ඔහුගේ හදට තම ප්‍රධානියාව ඒ තරම් දැනුණු හෙයිනි.

" අපෝ බං.. උඹලා හොටු පෙරන්නත් ගත්තද ඒ පාර.. මගේ මහ ලොකු බොඩි ගාර්ඩ්ස්ලා ටික.. අපෝ, ඒ උනාට මොකද දැන්නම් ඉන්නේ පූස් පැටව් වගේ.. "

රොයේන් එලෙසින් කවටකම් කරද්දි දිලාගේ මුවටද සිනහවක් පැමිණියේ නිරායාසයෙනි.

" සර්ටත් ඉතිං අපි හොටු පෙරනවා තමා පේන්නේ.. ඒකට එහෙනම් සර් මේ මාස පහටම මහ රෑට පිස්සු නැටුවෙ.. නැද්ද ශානා.. "

" කියල වැඩක් නෑ.. අපරාදේ අපිට තිබ්බේ වීඩියෝ කරගන්න.. නේද බන් දිලා අයියේ.. "

ශාන් එලෙසින් පිළිතුරු සැපයූවේ රොයේන්ට කවටකම් කරන අදහසිනි.

" අපෝ! හරි හරි.. ..දැන් මැඩම්ව බලා ගත්තනේ.. දැන් පලයල්ලා.. ආ මේ.., තව ටිකකින් වාහනේ ලෑස්ති කරහල්ලා මැඩම්ව ගිහිල්ලා බස්සන්න... "

" මොනාද සර්.. කෙළින්ම කිව්ව නම් හරි නේ, වද නොදී පලයල්ලා මෙතනින් කියලා.. අපි යමු බං.. "

කවිදු කියන්නට වුණේ මනමාල සිනහවක් විදහා පාමින්ය.

" පලයව් යන්න! මගෙන් මුකුත් නාහා.. දිලා තව ටිකකින් යන්න ලෑස්ති වෙයල්ලා එහෙනම්.. "

" හරි සර්.. එහෙනම් ඔන්න අපි ගියා.. "

එලෙසට ඔවුන් කාමරයෙන් පිටවූයේ දොරද වසා දමා ගෙනය.

" සුදු අම්මි.. ආ මේ තේ ඒක බීලා ඉන්නකෝ.. "

" එ..පා.. ඕන නෑ.. "

ඇය මඳක් පැකිලීමෙන් යුතුව වදන් ගළපන්නට වූවාය.

" එහෙම කොහොමද ආ... පිස්සු නැතුව හොඳ ළමයා වගේ මේ තේ එක බොන්නකෝ. ඊට පස්සේ මෙහෙම්ම ගෙදර ගිහින් දාන්නම්.. "

එවර නම් ඔහුගේ වදන්වලට ඈ මදක් අවනත වූ හැඩය. සෙමෙන් සෙමෙන් තේ කෝප්පය පානය කරන ඈ අසලට ඔහු ලන්වෙන්නට වූයේ ඒ අඩි හඬට ඈද තම මුව ඒ දෙසට හරවද්දීය.

" බබා... මේ අහන්නකෝ. ගහෙන් ගෙඩි එන්නා වගේ අහනවා කියලා හිතන්න එපා.. මං කිව්වනේ, මම ඔයාට ආදරෙයි බෝනික්කි.. ඉතිං ඒ වගේම ඔයාව මගේ මුළු ජීවිත කාලෙ පුරාම ළඟින් තියාගන්නයි මට ඕනේ. මට ඔයාව මැරි කරන්න ඕනි බබා.. "

ඒ පැනයත් සමගම මදක් නිහඬව කල්පනාවේ ගිලි උන් ඇය ඔහුගේ පැනයට පිළිතුරු දුන්නාය.

" මම.. මුකුත්ම නොපෙනෙන මුළු ලෝකෙම කළුවරක් විතරක් දකින කෙල්ලෙක්. මට මගේ වැඩ ටික කරගන්නත් ටිකක් අපහසුයි. දෙන්නෙක් කසාද බැන්දහම, ආදරේ කරද්දී වයිෆ් සාමාන්‍යයෙන් තමන්ගේ අත් දෙකෙන්ම තමා හස්බන්ඩ්ගෙ හැම වැඩක්ම කරල දෙන්න කැමති. අනික හුඟක් හස්බන්ඩ්ලත් එහෙම තමයි බලාපොරොත්තු වෙන්නේ...

ඒත් මම.. මට එහෙම වාසනාවක් නෑ.. මට කවදාවත්ම එහෙම කරන්න බැරි උනොත්... ඒ අඩුව මුළු ජීවිත කාලය පුරාවටම ඔයාට දැනෙයි. ඔයාගේ ගමනට මට කවදාවත්ම හයියක් වෙන්න බැරිවෙයි. ආස ආස කෑම නිතරම හදලා දෙන්න බැරිවෙයි.. එතනම පවුල් සංස්ථාව බිඳ වැටිලා නේද. ඔය කියන ආදරෙ නොදැනීම පෑල දොරින් පැනලා යනවා , මගේ අඩුපාඩු පේන්න ගත්ත තැන.. අනික මම දන්න විදිහට මට ඇහිලා තියෙන විදිහට.. සර්ගෙ ලස්සනට, හුඟක් ලස්සන මැඩම් කෙනෙක් මැරි කරන්න පුළුවන්.. මේ මම වගේ අන්ද කෙල්ලෙක් කරේ එල්ල ගන්න ඕනෙ නෑ සර්.. සර්ට මිනිස්සු හිනාවෙයි මාව බැඳගෙන.. "

ඇයගේ වදන් එතනින් නිමා කරන්නට සිදුවූයේ ඔහුගේ විධානයට අනුවය.

" තව එක වචනයක්වත් ඔය ගැන කතා කරන්න එපා.. මොකක්ද කිව්වේ? අන්ධයි කියලද.. එහෙම දැනෙන්නේ ඔයාට විතරයි. එහෙම නැතුව ඔයාගේ කිසිම අඩුවක් අපි කිසි කෙනෙකුට දැනෙන්නෙ නෑ සුදු අම්මී..

උඹව මම කොහොම හරි හොඳ කරගන්නවා. ඒ නැතත් මගේ ඇස් දෙක පේනවනේ.. මට පුළුවනි උඹව හැමදාම බලාගන්න.."

ඔහු වදන් අමුණන්නට වූයේ ඇයගේ ප්‍රකාශයට ප්‍රතිඋත්තර ලෙසටය.

" මේ පැහිච්ච ආච්චි, මොන මොනවද ගොඩාක් ලොකු කතා වගයක් කීවා නේද ම්ම්... දන්නවද වස්තු, ආදරය ඇතුලේ එක් කෙනෙක්ම ඇප කැප වෙන්න ඕන කියල දෙයක් නෑ.. එතනදි මේ දේවල් ටික ගෑනිගේ අතින් වෙන්න ඕනේ, මේ දේවල් ටික පිරිමියාගෙ අතින් වෙන්න ඕන කියලා එකක් නෑ.. ඇයි පිරිමින්ට කෑමක් බීමක් හදාගන්න තහනම්ද.. ? බතක් මාළුවක් හදාගත්තා කියලා මොකද පිරිමිකම නැති වෙනවද.? නෑ නේද.. රෙදි ටික හෝද ගත්තා කියලා අතපය ගෙවෙන්නේ නෑනේ, පිරිමියෙක් උනා කියලා. අපිට බැරි මොහොතවල් වල අපි අපිට උදව් කරගන්න ඕනේ..

එහෙම එකේ මේ දේවල් මම කරන්න ඕන, මේ දේවල් උඹ කරහන් කියලා පංගු පේරු බෙදිල්ලක් මැරේජ් ලයිෆ් එකක් ඇතුලේ තියෙන්න බැහැ. තේරුණාද.. එහෙම නම් ඒක මැරේජ් ලයිෆ් එකක් නෙවෙයිනෙ වස්තු.. ඒක තනිකරම ඩීල් එකක්..

මේ දේවල් වලට මේ තනතුරු තාන්න මාන්න ඒවා ගැන ඔළුවට ගන්න දේකුත් නැහැ.. මොකද ඇමැති කෙනෙක් උනා කියලා මට ඕන කෙල්ල බඳින්න බැරිද..? එහෙම එකක් නෑ. මොකද ඒක නීති විරෝධී දෙයක් වත් සමාජ සම්මතයට පටහැනි දෙයක්වත් නෙවෙයි...

ඉතින් මට මේ මගේ පුංචි බෝනික්කිගෙන් ඉල්ලන්න තියෙන්නේ, මේ ඇමති කොල්ලට මෙහෙම කරන්න එපා කියලා විතරයි.. උඹට කාගෙන්වත් නිය තුඩකින්වත් සීරිමක් වෙන්න මම ඉඩ තියන්නේ නෑ මැණික.. තවත් මට බෑ උඹෙන් දුරස් වෙලා ඉන්න නම්... මගේ වෙනවද ම්ම්.. කැමතිද මාව මැරි කරන්න.. මේ රොයේන් දෙව්ශාද්ගේ වයිෆ් වෙන්න කැමතිද ඔයා ම්ම්... "

" ඔයා ඇවිත් මගේ ආච්චිගෙන් අහන්න සර්.."

ඈ එසේ මඳක් පහළ ස්වරයකින් පිළිවදන් දුන්නාය.

" ආච්චිගෙන් අහනවා මම, මේ අදම කොහොමත්.. ඊට පස්සෙවත් මේ කෙල්ල මට උත්තරයක් දෙනවද.. "

ඔහු ඇයගේ මුව මතටම තම දෙනෙත් රඳවාගෙන ඇසුවේය.

" හ්ම්..... "

ඇය පිළිතුරු දෙන්නට වූයේ මදක් ලැජ්ජාශීලීවය.

" සුදු අම්මි... මුණ හෝදගන්න යමු. කෝ.. මං උදව් කරන්නම්.. "

ඈ එයට හිස වනා එකඟවූයේ මදක් චකිතයක් ද සමගින්ය. නමුදු ඔහු ඉතාමත් විනය ගරුක, යහපත් ආකල්ප වලින් හෙබි, නියම පෞරුෂවත් තරුණයකු බවට ඇයට මේ වන විටදිත් වැටහී තිබෙන්නට වූවාය.

ඔහු ඇගේ අතින් අල්ලා බාතෲම් එක වෙත රැගෙන ආවේ ඇගේ ගත ඔහුගේ සියුම් ස්පර්ශයෙන් පවා මදක් ගැස්සී යන විටදීය. එවිට ඔහුගේ දෙනෙත් සිනහවෙන් පිරුණේ ඇයට පිරිමි ස්පර්ශයක් හෝ ආගන්තුක බව ඔහුට හොඳින්ම දැනුන හෙයිනි. එය ඔහුගේ සිතට සතුටක් ගෙන ආවේය.

මෙම දේහධාරියා මේ තරුණියව තමන්ගේ ගතට මඳක් හේත්තු කරගෙන ඇයගේ මුහුණ තමන්ගේම අත් වලින් සෝදන්නට වූයේ ඇය එයට මදක් අදිමදි කරන විටදීය.

" පණ්ඩිත ආච්චි... ඔහොම ඉන්නයි කිව්වේ දඟලන්නේ නැතුව.. කෝ, ඔන්න දැන් හරි.. "

විනාඩි කිහිපයක් ගත වීමෙන් පසුව තරුණියව ද කැටුව ඔහු නැවතත් තම කාමරය තුළට පිවිසුණේය.

" ඔහොම ඉන්න හොඳද. මම චේන්ජ් කරගෙන එන්නම් ඉක්මනට.. "

එලෙස පවසා තරුණයා තම ඇඳුම්ද රැගෙන යළිත් නාන කාමරය තුළට ගොස් දුර වසාගත්තේය. ඒ අතරතුර ඇය නම් පසු වූයේ දිගු කල්පනාවකට වැටීමෙනි. ඇයට මේ සියල්ලම සිහිනයක් මෙන් දැනෙන්නට විය.

ඔහු අමාත්‍යවරයකු බව දැන ගත්තද ඇය ඔහු පිළිබඳව කිසිදු වැරදි ආකල්පයක් ගොඩනගා ගැනීමට අපොහොසත් වූවාය. ඒ මන්දැයි කියා ඇයවත් හරි හැටි නොදනී. ඔහු තම හදවතටම කතා කළ බවයි ඇයට දැනෙන්නට වූයේ. ඉදින් ඒ ආදරණීය ආමන්ත්‍රණයන් මෙන්ම ඔහු තමා ඉදිරිපිට හැසිරෙන ඒ මහත්මා ලීලාව ඇයගේ සිත් ඉම පැහැර ගැනීමට බෙහෙවින් හේතු සාධක විය.

" අපි අමු ද වස්තු... ඒක නෙමෙයි. මම තවම මේ කෙල්ලගේ නමවත් දන්නෙ නෑ නේ... "

ඔහුගේ ඒ වදන් වලින් ඈ කල්පනාවෙන් මිදෙන්නට වූවාය.

" මං කිව්වේ ඉතින්, "මගේ සඳ කුමාරි" කියලා.. ඇයි මම රෑට හැමදාම ඒ පැත්තට යද්දි බැල්කනියට වෙලා ඔයා අහස දිහා බලන් ඉන්නව වගේනේ මට පේන්නෙ.. ඉතින් මං කිව්වෙ සඳ කුමාරි කියලා.. ඒකෙ ඇති වරදකුත් නෑ... මොකද හඳක් වගේ හරි එළියයි ,සෞම්‍යයි උඹේ මේ මූණ..

හිත නිවෙනවා.. හරියට අපි හඳ දිහා බලාගෙන ඉද්දී හිත නිවෙනවා වගේම.. "

නාන කාමරයෙන් පිටතට පැමිණි ඔහු ඈ අසලට විත් ඇයගෙන් එසේ විමසන්නට වූවේය. ඔහු කියනා සියල්ල අසා සිටි ඇයගේ මුවගට පැමිණීයේ අවිහිංසක සිනහවකි.

" wow...! හිනා වෙද්දි තවත් ලස්සනයිනෙ මේ කෙල්ල....