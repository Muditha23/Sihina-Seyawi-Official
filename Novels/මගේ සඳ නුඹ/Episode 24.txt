තමාගේ අත රැඳී තිබුණු ප්‍රසිද්ධ නිමි ඇඳුම් හලක සන්නාමය සහිත ඉටි බෑගයද ගෙන ඔහු තරප්පු පෙළ මතින් ඉහළට පියමනින්න වූයේ පහළ මහල තුළ ඈ නොමැති වග දැනගෙනමය.

රූහි සයනයට එපිටින් ඇති බිත්තියෙහි මධ්‍යට වන්න තිබූ විසල් වීදුරු ජනේලය අසලට ලංව එහි කොනකට හිස බර කරගෙන එයින් කුටිය තුළට ඇතුළු වන සිසිල් සුළං රැල්ලක සුව විඳ ගත්තේ දෑස් පියාගෙනමය. ඈ උන්නේ තම හදවත සමගම ඒකාත්මිකව සංවාදයක නියැලෙමිනි. ඉන් එහා ලොවක් පිළිබඳව ඇයට නිනව්වක් නොමැත. ඇය උන්නේ මනසින් බොහෝ දුර ගොසිනි. විටෙක ඒ මුවින් බර සුසුමන්ද පිට වූයේ ඇයටද නොදැනීමය. ඉදින් ඔහුගේ පැමිණීම ඈ තවමත් නොදන්නීය.

මඳ වේලාවක් කාමරයේ පිවිසුම් දොරටුව අසල නතර වී සිටි දේහධාරියා සියුම්ව තම පා තබමින් ඈ අසලට ලන් වූයේ ඇගේ සියුම් ඉරියව්වක් පවා හොඳින්ම ග්‍රහණය කරගන්නා අතරේය. ඒ මුවින් කියවෙන අමුතුම භාව ප්‍රකාශනයන් ඔහුගේ හදට කුතුහලයක් කැඳවන්නට සමත්කම් කීවේය. ඈ උන්නේ කුමක් නමුත් ගැඹුරු කල්පනා ලොවක වග නම් ඔහු සපත කරගන්නට වූයේ තමා ඈ ළඟට ලංවන තුරු ද ඇයට එය නොදැනුන හෙයිනි.

" සුදු අම්මි... "

ඈ වත මතට බර කරගෙන සිටි නෙතු කිසිදු වෙනසක් නොකරම ඔහු ඇයව අමතන්නට වූයේ ඇගේ ඉරියව් මිනිත්තු කිහිපයක් නිරීක්ෂණයෙන් අනතුරුවය. කල්පනා ලොවෙහි කිමිදෙමින් සිටි ඈ මඳක් ගැස්සී ඔහු දෙසට හැරෙන්නට සැරසෙත්ම ඇගේ මුව කමල ස්පර්ශ වූයේ දේහධාරියාගේ හැඩි දැඩි පපුතුර මතට වන්නය. ඉදින් ඔහු තමාට එතරම් සමීප වනවා පවා නොදැනීමට තරම් තමාගේ කල්පනාවේ තරම පිළිබඳව ඈ තම සිතටම දොස් පවරන්නට වුණි. මෙතෙක් වේලා මුව අරක්ගත් සියලු භාව ප්‍රකාශයන් සඟවා ගනිමින් ඒ මුව කමල මතට ලා සිනා පොදක් ඈඳාගන්නට ඇය උත්සුක විය. නමුදු ඈ නොදන්නා කරුණකි. ඒ මේ වන විටත් ඇගේ ඉරියව් සියල්ලම ඔහු හොඳින් ග්‍රහණය කරගෙන තිබුණු බවය. ඉදින් ඈ මේ වන විටත් ප්‍රමාද වග ඈද නොදන්නා කරුණකි. ලකල් සිනා පොද දසන් විදහා විවර වුවත් ඔහුගේ ලය මඩල නම් බර වූයේ ඇගේ මේ ඉරියව්වල වෙනස මේ වන විටත් ඔහු හොඳින්ම වටහාගෙන තිබුණු බැවිනි.

" ඔයා.. ඔයා ආවද දේව්.. මට දැනුනෙවත් නෑනේ.... "

තත්පර කිහිපයක් ගතව ගියද ඔහුගෙන් ප්‍රති පිළිතුරු නොලැබුණි. ඉදින් ඈ නැවතත් තම හඬ විවර කරේ විශ්මය කැටි වූ වතිනි.

" දේව්.. ඇයි මහත්තයෝ.. ඔයාට අසනීපයක්වත්ද.. ම්ම්... කෝ බලන්න.. ඔයා මෙහෙම කතා නොකර ඉන්නේ ඒකද.. කෝ මෙහෙට එන්නකෝ... "

ඔහුගේ නිහඬ බව හමුවේ කලබලයට පත් ඇය දේහධාරියාගේ නළල් තලයේත් ගෙල පෙදෙසෙත් උණුසුම පරීක්ෂා කරන්නට වූයේ තමාගේ දෑත්වල උපකාරයෙනි. අවට ලෝකයේ කිසිවක් නොපෙනෙන මුත් ඒ දෑස් යුග්මය ඒ මේ අත ගෙන යමින් කලබලයෙන් තමාගේ ගෙල පාමුල පිට අත්ල තබමින් තම වතෙහි උණුසුම පරීක්ෂාවට සැරසෙන ඈ ලයට තවත් නම් ගින්දර දෙන්නට ඔහුට නොසිතුණි. ඉදින් එනිසාම ඔහුගේ ගාම්භීර හඬ සිහින් ස්වරයකින් පිටවුණේ ඇගේ අවධානය පූර්ණ ලෙසටම ඔහුගේ හඬට යොමු වද්දිනි.

" සුදු අම්මි.. කෝ, කලබල නැතුව ඉන්නකෝ මුලින්ම.. මං හොඳින්.. මට කිසි ප්‍රශ්නයක් නෑ.. "

" එහෙනම්... එහෙනම් ඇයි සද්ද නැතුව හිටියේ.. මං බය වුනා.. මොකුත් අසනීපයක්දෝ කියලා... "

" නෑ මැණික.. එහෙම නෑ.. ඒත් මට දුකයි..."

" අනේ ඇයි ඒ.. ඇයි මොකද උනේ.. මට කියන්නකෝ මහත්තයෝ.. ම්ම්... "

" මට නම් මුකුත් වෙලා නෑ සුදු අම්මේ.. ඒත් ඔයාට නම් මොකක්දෝ වෙලා.. "

ඔහුගේ වදන් අභිමුඛයෙහි ඈ ලය ගැස්සී ගියේ අහේතුකවමය. ඒ ගැස්ම ඔහුටද ඇගේ හැඟීම් ප්‍රකාශයන් හමුවේ මනාව ගම්‍ය විය.

" ම..ට.. .මට මුකුත් වෙලා නෑ.... "

" ගොත ගගහා තව බොරුත් කියනවා.. මේ අහපන් මැණික.. මං මේ කාමරයට ඇවිත් සෑහෙන වෙලා. ආව මොහොතේ ඉඳන් මගේ ඇස් මේ සුදු මූනෙමයි තිබුණේ.. මං එද්දිත් අහස පොළොව ගැටලන්න වගේ කල්පනාවක හිටියේ. මොන මොනවදෝ අමුතුම හැඟීම් ගොඩක් මේ මූණෙන් මට පෙනුනා මැණික.. හැබැයි මං කතා කරද්දි උඹ හරි ලස්සනට ඒවා මගෙන් හංගගෙන මූණට බොරු හිනාවක් ගත්තා... හ්ම්ම්ම්....."

බරට හුස්මක් මුදාහල ඔහු වදන් වලට කෙටි විරාමයක් තැබුවේ ඇය තම හිස බිමට නැඹුරු කරගන්නා විටය. ඈ මතම දෑස් රඳවාගෙන සිටි ඔහු යළිත් වදන් ඇමිණුවේ ඇගේ සිත තුළ තෙරපෙනා දෑ දැන ගැනීමේ අටියෙනි.

" ඇයි එහෙම... ම්.... මාව පිට කෙනෙක් වගේද දැනෙන්නේ.. ඒකද එහෙම... ම්ම්...."

" අනේ.. මොනවද මේ කියන්නේ.. ඔයා කොහොමද පිට කෙනෙක් වෙන්නේ. ඔයා මගෙනෙ දේව්..."

" එහෙම දැනෙනව නම් ඇයි ඔය හිතේ තියෙන දේවල් මගෙන් හංගන්න උත්සාහ කරන්නේ.. ම්... මාව ඔයාගේ වගේ දැනෙනවා නම් මේ පුංචි හිතේ තියෙන දේවල් දැනගන්න මට අයිතියක් නැද්ද.. ඔයාගේ වගේ දැනුනා නම්, එහෙම හංගනවද .. ආහ්.. අපි දෙන්නා දෙන්නෙක් නෙවෙයි සුදු අම්මා... එක්කෙනෙක්... "

ඔහු මුවින් එවදන් පිටවනවාත් සමඟම ඈ ඒ ලය තුරුලට පැන්නේ තම හිස ඒ රළු පිරිමි පපුවට තෙරපාගෙනය. ඔහුගේ දෑත් ද ඇගේ බද වටා එතී ගියේ නිරායාසයෙනි.

"ඔයා.. ඔයා අද අර කතා කරපු ගෑණු ළමයාගේ පාටි එකට යනවද.. "

" හ්ම්.. ඔව් යනවා.. ඉතින්... "

ඔහු පිළිවදන් දෙන්නට වූයේ ඈ වත තමා දෙසට හරවා ගනිමිනි. දැන් දැන් ඔහුට ඇගේ එම හැසිරීමට හේතුව අනුමාන කිරීමට පුළුවන. එහෙත් ඉක්මන් නොවූ දේහධාරියා ඈ දෙසට සවන් යොමන්නට වූවේය.

" එ...යා ඔයා ගාවටම වෙලා ඉඳී ද..? නෑහ් මේ.. මං කිව්වේ... එයා අමුතුයිනේ කතා කරා.. අනික ඔයා එන්න හුඟක් රෑ වෙයි නේද.. "

එකින් එකට වදන් අදිමින් මන්දගාමී ස්වරයකින් ඈ එසේ පැවසුවේ ඔහුගේ මුවගෙන් ඉබේටම සිනහවක් පිට පනිද්දිනි. එහෙත් ඒ සිනහව සඟවාගෙනම ඔහු ඈ වෙත බැලුම් හෙළුවේ ඒ අඳුරු පැහැයට හැරුණු මුව මඬල ඔහුගේ පපුතුරට දැඩි ලෙස බලපෑම් කරන්නට වූ හෙයිනි.

" පිස්සු කෙල්ල මගේ.. ඕක දැන් මගේ නෝනා උදේ ඉඳලම කල්පනා කරාද එකම විදිහට ආ... "

ඉදින් එයට ඈ තම හිස ඉහළ පහළ කරන්නට වූයේ ඒ රෝස පැහැ දෙතොල් එකිනෙක තෙරපවාගෙනය. විටෙක ඇගේ මේ හැසිරීම් ඔහුගේ ලයට ගෙන ආවේ සංවේගයකි.

" මේ අහන්නකො මැණික.. මම උදෙත් කිව්වා.. මං කිව්වා නේද මේ පපුවේ හැම තැනකම ඉන්නේ උඹම විතරයි කියලා.. අනික අද පාටි එකට යනවා මම.. හැබැයි ඒ උඹත් එක්ක මගේ බෝනික්කි.. මේ හුරතලේ නැතුව මම කොහොමද තනියෙන් යන්නේ?.. ම්ම්... ඉතින්, මේ ඇස් නටවන බෝනික්කි මේ රෝයෙන් කොල්ලා ගාවටම වෙලා ඉන්නකොට වෙන නැට්ටිච්චයන්ට පුළුවන්ද පිස්සියේ ඒ අහලකටවත් ලන්වෙන්න.. ම්ම්... "

මෙතෙක් වේලා අරක්ගෙන තිබුණු අඳුර පරයා ඒ වත කමල බබලන්නට වූයේ උද්දාමයෙනි.

" එන්න නම් ඉතින් රෑත් වෙයි.. හැබැයි ඉතින් රෑටවත් ගෙදර නෑවිදින් ඉන්නත් හිතෙයිද දන්නෙත් නෑ මේ කොල්ලට. මොකද ඉතින්, ඇස් නටවන බෝනික්කියක් වගේ වයිෆ් කෙනෙක් ඉන්නැද්දි හදිස්සියෙන් හරි මට වෙන කොහේ හරිත් යන්න හිතුනොත් එහෙම..... "

" අනේ.. මොනාද අප්පා කියන්නේ ඔයා... "

" දැන් බොරුවට මූණ රතු කරගෙන ඉන්නවා ලැජ්ජාවට.... උදේ ඉඳලා බොරු විකාර ඔළුවේ දාගෙන කල්පනා කර කර ඉඳලා. උඹව දාලා මම එහෙම යයි කියලා හිතුවේ කොහොමද මැණික ආ... ආයෙමත් ඔහොම බොරු දේවල් ගැන නම් වද වෙන්න එපා. එහෙමවත් මේ හිතට බරක් දෙන්න මම කැමති නෑ.. තේරුණාද. ඔහොම්ම ඉන්නවද මැණික. මං ඉක්මනට වොශ් එකක් දාගෙන එන්නම්.. දැන් යන්නත් එපැයි. මං එනකන් හොඳ කෙල්ල වගේ රූම් එකටම වෙලා ඉන්න ඕන හරිද.... "

ඇගේ හදෙහි සියලුම රෝගයන්ට ප්‍රති යුෂ ලබාදී දේහධාරී යෞවනයා නාන කුටිය තුළට පියවර තැබුවේ සැනසිලිදායක හදිනි. ඇය ද වතෙහි පිරී තිබූ සිනහවෙන්ම සයනය කෙළවර අසුන් ගත්තේ උදෑසන සිටම කල්පනා කරමින් සිටි සියලුම මනෝ විකාරයන් සිතින් අතුගා දමමිනි.

උඩුකය සුදු පැහැයත් පහළ කොටස කළු සහ කහ පැහැයත් එකට මුසු වූ දෙපතුල් ළඟට දිගු අලංකාර ගවුමකින් හැඩ වී සිටි ඈ අසලට ලංවූ දේහධාරියා ඇගේ මුව මත ලාවට මේකප් පවුඩර් ස්වල්පයක් ආලේප කර ඒ රෝස පැහැති දෙතොල් මතද මදක් තොල් ආලේපන ද ගල්වා ඇයව හැඩගැන්වූයේ ඉතා සංයමයෙනි. චාම් ගවුමට ලාවට රූපලාවන්‍ය ද්‍රව්‍ය භාවිතා කරමින් දෙකණෙහිම පැළඳු තෝඩු යුගලකින් පමණක් අලංකාර වූ ඇගේ ආකර්ෂණීය රුවට තවත් නවමු සුන්දරත්වයක් හා ළගන්නා සුළු බවක් එයින් එක්විය. ඉතා චාම් නමුත් මනරම් ලාලිත්‍යක් ඈ වතට ඉන් ආරූඩ විය. කෙස් වැටිය සාමාන්‍ය පරිදි කඩා හැලෙන ලෙස පීරා සැකසූ ඔහු මදක් පිටුපසට අඩි තබමින් ඈ වත මතම දෙනෙත් ගෙන ගියේ ආඩම්බර හදිනි.

" බෝනික්කෙක් වගේම තමයි.. සාරි ඕනේ නෑ මැණික. මෙහෙම ඔයාටත් පහසුයි.. අනික ඊට පස්සේ තව ගමනක් යන්නත් තියෙනවනෙ.. "

" තව ගමනක්.. ඒ කොහෙද ඒ... "

" ඒක ගියහම කියන්නම්.. දැන්වත් යමුද.. හතහමාරත් වෙලා.... "

ඇයටම ගැලපෙන අයුරින් චාම්ව අළු පැහැති ටී ෂර්ට් එකක් සහ කළු පැහැති කලිසමක් ගතලා දුඹුරු පැහැ පාවහන් යුගලක් පැළඳ සිටි ඔහුගෙන්ද චාම් නමුත් ඉතා කඩවසම් පෙනුමක් නිරූපණය වූවේය. ඇගේ පහසුව පිළිබඳව සිතා ඇයට සැහැල්ලු ඇඳුමක් තෝරාගෙන තිබූ රෝයෙන් ඔහුටද ඒ හා සමානවම ගැළපෙන අයුරින් ඇඳුම් පැළඳුම් තෝරා මිලදීගෙන තිබුණේ සවස් යාමයේ රාජකාරී කටයුතු නිමවා නිවසට පැමිණෙන අතරතුරදීය.

අත්වැල් පටලාගෙනම තම රථය අසලට පැමිණි රෝයෙන් ඈත් සමග පිටුපස අසුනට බර වූයේ ඉන් මිනිත්තුවකට පමණ පසුව ආරක්ෂක පිරිසද කැටුව රථ පෙළ නිවසින් පිටත්ව යද්දිනි.

" සර්.. hotel sunshine එකට නේද යන්න තියෙන්නෙ... "

" ආ ඔව් භානු... ටිකක් ඉක්මනට යමුද බන්.. දැනටමත් ලේට්.... "

" හරි සර්.... "

එන අතරමගට ඈත් සමඟ අල්ලාප සල්ලාපයේ යෙදුණු ඔහුගේ වත පිරී තිබුණේ සැනසීමකි. ඈ තමාත් සමග පමණක් නොව දීලංක හා භානුක සමඟ ද කතිකාවේ යෙදෙන්නට වූයේ ඇගේ පාසල් කාලයේ සොඳුරු මතකයන්ද අලුත් කර ගනිමිනි. ඇගේ කුඩා කල සිට ගෙවුණු කෙලිලොල් දඟකාර දිවිය ඈ ඔවුන් හා බෙදා ගත්තේ සිනහ පිරිවතිනි. ඉදින් ඈ මෙලෙස සැහැල්ලුවෙන් කල්ගෙවීමම ඔහුට සැනසීමක් ගෙන දුන්නේය. හැකි විගසට ප්‍රතිකාර අහවර වී ඇගේ පෙනීම යළිත් ලැබීම ඔහුගේ එකම පැතුම විය. එදිනට මෑ මීටත් වඩා දඟකාරියක් බවට පත්වන වග නම් ඔහුට ඉඳුරාම කිව හැක. ඒ සා විසල් සතුටක් ඔහුටද නොමැත. ඉදින් එදින එළඹෙන තුරුම ඔහුද ඇඟිලි ගනිමින් සිටින්නේය.

" සුදු නංගි දන්නවද... "

" මොකක්ද දිලා අයියේ... "

" මං මුලින්ම හිතුවේ සුදු නංගිත් අනිත් ඇමති ආර්යාවො වගේ හෙන ලොකු සීන් එකෙන් ඉඳී කියලා.. පස්සේ තමයි තේරුනේ එහෙම නෑ කියලා.. බලාගෙන යද්දි අපේ සර්ට අහුවෙලා තියෙන්නේ පිස්සු කේස් එකක් කියලා තේරුනේ ඊට පස්සේ.. මොනවා කරන්නද ඉතින්... "

" අනේ යනවා යන්න, මෝඩ දිලා.. මන් තරහම තරහයි.. හොඳම නෑ ඔයා නං දිලා අයියේ.... "

එවර බොරු අමනාපයක් ගෙන ඈ ඉවත බලා ගන්නට වූයේ දිලාගේ හා බානුගේ පමණක් නොව දේහධාරියාගේ හදද ඇගේ මේ හුරතලයට ලොබ බඳිද්දිය. බානු දිලා ඇතුළු සියල්ලන්ටම ඈ තමන්ගේම සහෝදරියක් බඳු විය. ඇයටද ඔවුන් හැඟුනේ තමාගේම සොහොයුරන් විලසිනි.

" අපෝ.. හරි හරි ඉතින්.. බොරු කිව්වේ.. අපේ සර් වාසනාවන්තයි ඔයා වගේ කෙනෙක් ලැබෙන්න සුදු නංගී.. නේද භානුවෝ... "

" අනිවාර්යෙන්ම දිලා අයියේ.. මාත් එකඟයි ඒ කතාවට නම්.. මොකද දන්නවද නංගි, ඔයා වගේ නිහතමානී කෙල්ලෙක් ලබන්න තරම් සර් වාසනාවන්තයි. පුහු මාන්නෙන් ඔලුව උදුම්මව ගත්ත ඇමති බිරින්දෑවරු ඉන්න රටක ඔයා වගේ ඇමති ආර්යාවෝ ඉන්නවා කියල හිතෙද්දි පුදුමයි.. හැබැයි ඉතින් කතා දෙකක් නෑ අපේ සර්ගේ ගතිගුණ වලටම ගැලපෙනම කෙනා දෙවියෝ සර් ළඟටම ගෙනත් දීලා තියෙන්නේ.. ඒ ගැන බොක්කෙන්ම සතුටුයි... "

ඒ වදන් ඇගේ හදට එක් කළේ සතුටකි. මේ සංවාදය අසා සිටි රොයේන්ගේද හද එය සනාථ කළේ තමාගේ හද පත්ලෙන්ම නැගෙන අවංක හැඟීමෙනි. ඈ තමා වෙත එව්වේ දෙවියන් වන්නට ඇති වග ඔහුටද සිතුනේ වරක් දෙවරක් නොව. ඒ කල්පනාවේ නිමග්නවම උන් ඔහුගේ දැහැන බිඳී ගියේ කලිසම් සාක්කුව තුළ වූ දුරකථනය නාද වූ හෙයිනි.

" හෙලෝ තනුවා... "

" මචං දේව්.. මේ, අපි ඇවිත් ඉන්නේ.. කෝ බං උඹලා... "

" ආ හරි හරි බං.. මේ ළඟ ඉන්නේ විනාඩි දෙකක් දියන්... "

ඇමතුම විසන්ධි කළ ඔහු යළිත් දුරකථනය තම සාක්කුව තුළ දමා ගත්තේ ඉදිරියෙන් පෙනෙන වෙරළ තීරයට මුහුණලා පිහිටි තරමක් විශාල හෝටලය වෙත ඇස් ගෙන යමිනි. හොටෙල් වාහන අංගනය වෙත ඇදුණු රථ පෙළ නවතා දැමූ පසු ආරක්ෂකයින් පිරිවරා බැසගත් දේහධාරී අමාත්‍යවරයා තම ප්‍රිය බිරිඳ රූහීගේ උරහිස වටා අතක් දමා ඈව තම ලය මතට තුරුල් කරගෙනම පියවර තබන්නට වූයේ වෙරළ තීරය අසල සැලසුම් කර තිබුණු සාදය වෙතටය. ඒ වන විටත් සැලකිය යුතු පිරිසක් එයට සහභාගී වී සිටියහ. ඉදිරියට ඇදෙන යුවළගේ දෙපා එක් තැනක නතර වූයේ ඔවුන් වෙත පැමිණි තනූජ, නවීන් සහ සහිරු හේතුවෙනි.

" අම්මට සිරි.. මේ ලව් බර්ඩ්ස්ලා දෙන්නා දිහා බලහල්ලකෝ.. අවුලක් නෑ අවුලක් නෑ.. අපිත් ඉක්මනට ඔය කොහෙන් හරි හොයාගන්න ඕනි සුදු නෝනා කෙනෙක්.. නේද බං නවියා.... "

" අනේ මේ, වරෙන් තනුවො යන්න.. එකක් බැරිනම් දහයක් හරි හොයාගනින්. දැන් නෙවෙයි හැබැයි පස්සේ.. මුලින්ම වරෙන්කො යන්ඩ... දැනටමත් ලේට් බං... "

තනුජගේ කතාවට නැවතීමේ තිත තබමින් ඔවුන් සියල්ලම පෙළට ගමන් කරන්නට වූයේ සාදයේ සිටි සියල්ලන්ගේම දෑස් මේ කඩවසම් යෞවනයන් දෙසටත් තරුණ අමාත්‍යවරයා හා ඔහුගේ තුරුලට වී ඉදිරියට ගමන් ගන්නා ඒ සුරූපී දෙව්දුවක් වන් කාන්තා රුවත් අසලය. කනින් කොනින් ඇසෙන කතාබස් රැසක් මධ්‍යයේ ඒවා තුට්ටුවකට හෝ මායිම් නොකළ අමාත්‍යවරයා තව තවත් ඈ තම ගත මතට ලන් කරගෙනම පැමිණියේ යහළුවන් පිරිවරා සිටි මිහිකා නම් තරුණිය වෙතටය. ඒ අසලම ව්‍යාපාරිකයෙකු වූ ඔහුගේ පියා ප්‍රදීප් මහතාද සිටි නිසාම ඔවුන් ඒ අසලට පැමිණීමට ප්‍රධාන හේතු විය..

" හායි ඩාලින්.. ඕහ්!... වයිෆ් එක්කමද ආවෙ.. ? අයියෝ...! කමක් නෑ ඉතින්.. හැබැයි මම නම් හිතුවේ ඔයා තනියම එයි කියලා... "

" මොනවද මේ කියවන්නේ දුව.. ඇමතිතුමා වයිෆ් එක්ක නෑවිදින් වෙන කා එක්ක එන්නද.... "

තම දියණියගේ වදන්වලින් ප්‍රදීප් මහතාට ඇති වූයේ නිම් හිම් නොවූ කෝපයකි.