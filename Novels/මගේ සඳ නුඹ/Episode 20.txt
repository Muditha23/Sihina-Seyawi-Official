" මේ, මං දැක්කා උඹ බලන් හිටපු දිහා... අඩෝ දේව්... මේ කෙල්ල හොඳ වෙනකන්වත් පොඩ්ඩක් හිටපන් යකෝ.... ඊට පස්සේ බැරියැ දුසිමක් උනත් ගේන්න..."

සහිරු ඒ වදන් පැවසුවේ මදක් සිහින් හඬකින් වුවද ඒ සියල්ලක්ම කුසුමා නැන්දාගේත් ආච්චි අම්මාගේත් සවන් වැකෙන්නට විය. ඔවුන් දෙපළ ද උන්නේ පිටතට සිනහවක් නොදී මුව තුළම රඳවාගෙන තම තමන්ගේ වැඩ කටයුතුවල නියැලෙමින්ය.

රුහීගේ මුව යළිත් වරක් රත් පැහැයට හැරුණේ ඈ වත කෝළයෙන් බර වූ නිසාවෙනි. ඔහුත් සමඟ ඒ කිරි සිහිනයට පා නගන්නට ඇයටද ඇත්තේ අපමණ ආශාවකි. එය ඇගේ හදෙහි ඉහළින්ම සනිටුහන්ව ඇති කරුණකි. ඉදින් ඒ පිළිබඳව සිහි කිරීම පවා ඇගේ හිතට සතුටක් ගෙන දෙන්නට වුණි.

" මේ මෙහෙ වරෙන් යන්න.. කෑම කාලා යමං.. දැනටම අටයි 45යි වෙලාව.. "

" පුතා යන්න.. මම කෙල්ලට කවන්නම්.. "

මිත්තණිය එසේ පැවසුවේ ඔහුට තවත් ප්‍රමාද වේ යැයි සිතූ නිසාය. එහෙත් ඔහු දැරුවේ වෙනස්ම මතයකි.

" නෑ ආච්චි අම්මේ.. එහෙම පරක්කුවක් නෑ.. මම කන ගමන්ම සුදු අම්මිට කවන්නම් වෙනද වගේම.. එහෙම බැරි වුනොත් ඒක මගේ හිතටත් ලොකු අඩුවක්. යමු මැණික කෝ එන්න.. "

ඔහුගේ මුවින් පිටවන වදනක් පාසා ඈ තම හදින්ම සතුටු වූයේ ඔහු වන් සැමියෙක් ලද ඈ වාසනාවන්ත බව ඇයටම සිතෙන්නට වූ හෙයිනි. ඈට තවත් ඔහු ගැන නිර්වචන දෙන්නට වදන් නොමැත. ඔහු සැබවින්ම යහපත් ආදරබර සැමියෙකි. ඉදින් එය ඇගේ වාසනාවම නොවේද ? ඔහු නිසාවෙන් හදට ලැබෙන මේ සැනසීම ඇයට වදන් බවට පෙරළා ගත නොහැක.

සහිරු ඉදිරිපසින් කෑම කාමරය වෙත ඇදෙද්දී ඇය සමග රොයේන් උන්නේ පිටුපසින් පාද තබමිනි. ඇය ඔහුගේ අත්ල තද කරගෙන උන් තැනම තම පියවර නතර කරගන්නට වූයේ ඔහු ඈ දෙස හැරී බලන්නට වද්දීය. ඇගේ මුව මඩල දෙස බැලූ කල්හි ඔහුට පසක් වන්නට වූයේ ඇයට තමන් හට කුමක් හෝ පැවසීමට ඇති බවකි. ඉදින් ඒ නිසාවෙන්ම ඔහු ඇගේ මුව අසලටම ලන්ව ඇය අමතන්නට වුනි.

" සුදු අම්මි... මොනාද කියන්න ඕන කෙල්ලට මට.. "

ඔහුගේ සවන්පත් අසලම වූ ඇගේ දෙතොළින් මිමිණුනු වදන් පෙළට ඔහුගේ දෙනෙත් දිළිසෙන්නට පටන් ගත්තේ හද ඉපිලෙන සතුටකිනි.

" පින් මගේ රත්තරනේ.. දන්නවද.. මම කියන්න බැරි තරම් වාසනාවන්තයි මගේ මහත්තයෝ, ඔයාව ලැබෙන්න තරම්.. දවසක අපේ පැටවුනුත් කියයි අපිට ඉන්නේ ලෝකේ ඉන්න හොඳම තාත්ති කියල... මට.. මට ඔයා ගැන කියන්න තේරෙන්නේ නෑ දේව්.. මට වචන එන්නෙත් නැති තරම්... "

ඒ හිස මත පැත්තකට වෙන්න දෙතොල් තවරමින් ඔහු ඈ අතින් අල්ලාගෙනම කෑම මේසේ පුටුවක් මත වාඩි කරවූයේ ඇය සවන් අසලට ලන්ව රහසින් කොඳුරමිනි.

" ආදරෙයි මගෙ බෝනික්කි.. කියාගන්න බැරි තරම් මං ආදරෙයි... "

එසේ වදන් සීමා කරමින් ඔහු කෑම පිඟානක් බෙදාගෙන ඇයට කවන අතරතුරම තමන්ද ආහාර ගත්තේ ඒ වන විටත් සහිරු නම් නිහඬ පිළිවෙතින්ම ෆෝන් එක ඔබන අතරතුරේම කෑම කන විටය.

" උඹට ෆෝන් එකත් කැවෙයි අමතක වෙලා.. පොඩ්ඩක් බලාගෙන කාහං.. කියන්න බෑ නේ.. ඔය කොටන කෙටිල්ලේ හැටියට මට හිතෙන්නෙම ඒක වෙලාම නතර වෙයි වගේ..... "

" මේ මයෙ සූකිරි බෝල කැටේ මැසේජ් කරනවා.. පොඩ්ඩක් කට වහන් හිටහංකෝ.. නම්බරේ ඉල්ලගන්නම පුදුම කට්ටක් කෑවේ අම්මේහ්.. උඹ නම් කියයි..."

" නෑහ්... ඒ කියන්නේ වර්ෂා උඹට නම්බර් එක දුන්නද බං.. මූ යකෝ, සෑහෙන්න දියුණු වෙලානේ ඒ ටිකට... "

රොයේන්ගේ වදන් අබියස සහිරු තම කමිසයේ කොළරය උස්සා තමා ගැනම වර්ණනා කරන්නට පටන් ගත්තේය. ඒ අවස්ථාවේම නිවස තුළට ඇතුළු වූ භානුකගේද සවනතට එය හොඳින්ම ග්‍රහණය වුණි.

" අනේ පල.. මම දැක්කනෙ දවස් ගානක් පස්සෙ කැරකි කැරකි දඟලනවා.. ලොකු දෙයක් දැන්වත් ඕක ඔහොම වෙච්ච එක.. නැත්තං තොට වයසට යනකම්ම නම්බර් එකවත් ඉල්ලගන්න බැරි වෙයි කියලා මං නම් හිතුවේ.. "

ඒ ප්‍රකාශයත් සමග ඔහුගේ මුව විකෘති වූයේ සිදු වූ ලැජ්ජාවටය. භානුකගේ මුවටද සීන් සිනහවක් පැමිණියේ මේ රසබර සංවාදය සවන් වැකීමෙනි.

" ඔව් ඉතින්, තෝ වගේ අපිට ඇමති පවර්ස් නෑනෙ.. මං ඔයාට ආදරෙයි කියලා කෙල්ලව එක දවසින් උස්සගෙන ගෙදරට අරගෙන එන්න.. කොහෙද, මාත් ඇමතියෙක්වත් උනා නම් එහෙම කරන්න තිබ්බා.. නැද්ද බානුවෝ... "

" අනේ මේහ්.. බොරු කෙබර නොකියා හිටහං.. මම නෙවෙයිනේ මෙයාව උස්සගෙන ආවෙ.. මේ දිලා එහෙමනේ.. හරි ඉතින් , මම කෙලින්ම මගේ හිතේ තියෙන දේ කිව්වා නියම පිරිමියෙක් වගේ.. එහෙම නැතුව තටම තටම ඉන්න කියලද උඹ කියන්නේ.. ? හරියට උඹ වගේ... "

" ඔහෙප් පලයන්.. ! දැන් එතකොට මේ ඇමතිතුමා කියන්නේ මම නියම පිරිමියෙක් නෙවෙයි කියලද ..? ඈ යකෝ, මාව පේන්නේ දෙකටම නැති එකෙක් වගේද..? ඔහොම හිටුකො, බොට මම පෙන්නන්නම්.. ඕං ඈ.. හොඳට බලාගනින් ඇස් ඇරලා.. ඔන්න පෙන්නුවා එහෙනම් ඈ.. ආයේ පෙන්නන්න බෑ. හොඳට බලා ගනින් ඒ හින්දා.. උඹ කරපු මේ අපහාසය මට දරාගන්න බෑ දෙයියෝහ්..! වැලි කෙළියෙ ඉඳලා එකට හිටපු, එකට ක*ක්කි චූ දාපු බොලා නේද මට මෙහෙම කිව්වේ... හරිම ජුකයි.. ඉහි ඉහි...."

බොරුවට අඬනවා වගේ රඟපාන අතරෙම කෑම මේසෙන් කාල ඉවර නිසාම අතත් හෝදගෙන නැගිටපු සහිරු සූදානම් වුණේ තමන් ඇද සිටි කලිසමේ බෙල්ට් එක පන්නා දමා ශිපර් එක මතට ඇඟිලි තුඩු ගෙන යාමටය. ඉවෙන් මෙන් ඔහු කරනා දේ තේරුම් ගත් දේහධාරියා ඊට පෙර ඉක්මන් විය. භානුක උන්නේද දෑස් නළලේ තබාගෙන කටද ඇරගෙනය.

" මේ.. ඒ ගමන මොකද උඹ ඔය කරන්න හදන්නේ.. ඇත්තටම බොට සයිකොද.. මොන විගඩමක්ද මේ නටන්න හදන්නේ අහපං බානු... "

භානුක දෙසට නෙත් යොමු කරමින් රොයේන් විමසුවේ තම දෙබැමි රැලි කරගනිමිනි.

" ආහ්.. බානුවත් ඉන්නවා නේද.. හොඳයි හොඳයි.. කමක් නෑ කමක් නෑ. ප්‍රී බලාගත්ත හැකි බොටත්.. තවත් මේ අවලාද දරන්න බෑ දෙයියෝ මට.. ! මම මේ බොට මගේ ස්ත්‍රී පුරුෂ භාවය පිළිබඳව සැකය දුරු කරන්න හදන්නේ.. ආයෙ අමුතුවෙන් ලත වෙන්න දෙයක් නෑ ඒ ගැන හිතලා බොට... ඕන්න ඇස් දෙකෙන්ම ලයිව් චෙක් කරගත්ත හැකි මේ දැන්ම.. මං මේ උලව්ව ගලවලා දැන් පෙන්නන්න හදන්නේ.. ඕං ගැලෙව්වා.. එකයි දෙකයි තුනයි.... "

" ඒ මේ.. තොට පිස්සුද බ* ල්ලෝ.. මේ සුදු අම්මිත් ඉන්නවා මෙතන.. අනික ඔය උලව්ව මට බලාගන්න උවමනාවක් නෑ.. බෝගේ ඔය ගැජට් එක පොඩි කාලෙත් මම දැකලා තියෙනවා.. ඒ හින්දා ආයෙ අමුතුවෙන් මේ දැන් පෙන්නලා නූල් දාන්න වෙන විදිහේ වැඩ කරන්න එපා මට..."

භානුගේ මුවින් පිට වූ සිනහවට සහිරු ක්ෂණිකවම තම හිස ඒ දෙසට යොමු කරන්නට විය.

" ඒ පාර උඹ මොකද හිකි හිකි ගාන්නේ.. ඇයි යකෝ.. මේක මගේ ගරුත්වය පිළිබඳ ප්‍රශ්නයක්.. මගේ අනන්‍යතාවය පිළිබඳව ප්‍රශ්නයක්.. බොලාලා ඔහොම හිනා වුණාට.... "

දෙනෙත් වල තිබුණු කඳුළු කැට පිසලමින් භානුක වදන් ගළපන්නට වූයේ තම සිනහව නවතා ගනිමිනි. ඔහු සහිරු දෙසට හැරී කතා කරන්නට ගත්තේ තාත්වික ලෙසටය.

" නෑ මේ, සහිරු සර්.. අපේ සර් වුණත් වැරදි නෑ කියලා මට හිතෙන්නේ.. මොකද මේ අපිටත් වෙලාවකට ඔය ප්‍රශ්නෙම හිතිලා තියෙනවා... "

මේ සියල්ල සාවදානව අසාගෙන උන් රූහිගේ මුවෙහි නම් සිනාමල් පීපී තිබුණේ ඒ මුවගට එළියක් වැටෙද්දිය. මේ සියල්ලක්ම අතරතුර දේහධාරියාගේ නෙත් ද එදෙසට යොමු වූයේ සිහින් සිනාරැල්ලක්ද ඔහුගේ මුවද ආක්‍රමණය කරද්දීය.

" ඈහ්.. කියන මල දානයක් තේරෙන්න කියහන්කො බං... වඳුරු හරුප කියන්නැතුව... "

සහිරුගේ ප්‍රකාශයට භානුක පිළිවදන් දුන්නේ එක අඩියක් ආලින්දය දෙසට තබාගෙනමය.

" සර් මේ, ඊට කලින් මම ආව හේතුව කියලා ඉන්නම්කෝ.. සර්ගෙ වාහනේ ලෑස්ති කරන්නද අහන්ඩ මං ආවේ.. අපි දැම්ම යනවද සර්... "

" ඔව් භානු. දැන් යන්න ඕනේ.. මාත් කාලා ඉවරයි... "

දේහදාරියාගේ ප්‍රකාශයට හිසෙන් ප්‍රතිචාර දැක්වූ භානුක අනතුරුව සහිරු වෙත දුන්නේ අපූරු පිළිතුරකි.

" සහිරු සර්... මේකයි. අපිටත් හිතිලා තියෙනවා සර් ඇත්තටම ගැහැණු ද පිරිමිද කියලා.. අපිටත් ඒක හිතාගන්න බැරි අවස්ථා ඇවිත් තියෙනවා... "

" ඔහේ හිටපිය ප* රයා.. මම අද බොට පෙන්නලාම තමයි නවතින්නෙ බානුවෝ.. හිටු ඔහොම... ආවා මෙතන ගැහැණුද පිරිමිද බලන්න.. බෝගේ ආච්චි අම්මට රයිස් ගරන්න.. දුවන්න එපා අඩේහ්.. ඒ ඔහොම නැවතියාන්.... "

අත රැඳි වතුර වීදුරුවද සමඟ සහිරු ආලින්දය හරහා භානුක දිව ගිය පසු පසින්ම දිව යන්නට වූයේ රූහිගේ හිනා හඬ මහා හඬින් දුනුකේ බණ්ඩාර බංගලාව පුරා පැතිර යන විටය.

" අනේ මරු අනේ එයාලා.. හිනාවෙලා ලෙඩක් හැදෙනවා හැබැයි එයාලත් එක්ක පැය විසි හතරම හිටියොත් නම්.. "

මුව පුරාවට ඇඳි සිනාවෙන්ම ඇය වදන් ගැළපුවේ තම අසුනෙන් නැගී සිටි ඔහු ඈ වත මතට පහත් ව ඒ නළලත සිපුමක් තවරන විටදිනි.

" හැමදාම මේ ලස්සන හිනාව මේ මූණේ අඩු නැතුවම තියෙන්න ඕනේ හරිද.. ම්ම්.... මම ගිහින් එන්නම්.. මං එනකම් පරිස්සමින් ඉන්න සුදු අම්මේ... "

" ඔයත් පරිස්සමට ගිහිල්ලා පරිස්සමින් එන්න මහත්තයෝ.. බුදු සරණයි... "

" ආච්චි අම්මටයි කුසුමා නැන්දටයි මම කියලා තියෙන්නේ.. බෙහෙත් ටික වෙලාවට ගන්න ඕන හරිද.. ආච්චි අම්මේ.. ආච්චි අම්මේ. මම යනවා.. "

ඒ වදන් සමගම ආලින්දයට පැමිණි ආච්චි අම්මාගේ දෙපා නමැද ඔහු පිටව යන්නට වූයේ ඇගේ හද මදක් පාළු ගතියකින් වසා ගන්නා විටය. නමුදු ඈ තම හිතටම තරවටු කරගන්නට වූයේ එය ඔහුගේ රැකියාව බව සිතමිනි. එතැන් පටන් ඈ ආච්චි අම්මත් සමග එළිමහන් උද්‍යානයට වී සොඳුරු කතාබහක නියැලෙන්නට වූවාය.

✥✥✥✥✥✥✥✥✥✥✥✥✥✥✥

වෙලාව උදෑසන දහයේ කණිසම වන විට ක්‍රීඩා හා යෞවන කටයුතු අමාත්‍යවරයා වූයේ කොළඹ පුරවරයේ මඳක් ඔබ්බට වන්නට පිහිටා තිබූ මිශ්‍ර පාසලක දරු දැරියන් වෙත ක්‍රීඩා භාණ්ඩ සහ උපකරණ පිරිනමන අතරේය. ඉන් අනතුරුව ඔහු තමාගේ පෞරුෂවත් හඬින් හරබර කතාවක් ද දරුවන් උදෙසා කළේ ඔවුන්ගේ සම්පූර්ණ අවධානය ද ඔහු වෙත ලැබෙද්දිනි.

දරුවන් අතර පමණක් නොව පාසලේ තරුණ ගුරුවරියන්ගේද වැඩි අවධානය යොමුවූයේ උත්සවයේ රැඳී සිටි ප්‍රධාන අමුත්තන් අතරිනුත් ඔහු වෙතටය. එයට හේතුව ඔහුගේ ගාම්භීර හඬ ඒ පෞරුෂය මෙන්ම ඒ කඩවසම් පුරුෂ දේහය වුණි. බොහොමයක් තරුණියන්ගේ හදවත් වලට ඔහු පිළිබඳව විවිධ සංකල්පනා උපදින්නට වූහ. එහෙත් ඔහුගේ නම් සිත් මලෙහි උන්නේ එකම එක ස්ත්‍රී ආත්මයක් පමණි. ඒ අන් කවරෙකුත් නොව ඔහුගේ සිතැත්තිය ආදරබර බිරිඳ රූහි ය. ඈ මතකයට නැගෙන මොහොතක් මොහොතක් පාසාම ඔහුගේ වත නව දීප්තියකින් දිදුලන්නට වූවේය. ඔහුගේ කල්පනාව බිඳ වැටී යන්නට වූයේ පාසලේ විදුහල්පතිතුමන්ගේ හඬින් සිදු කෙරුණ ඒ ස්තුති පූර්වක කතිකාවේ අවසන් වදන් පෙළ නිසාවෙනි.

" අද අපේ මේ පුංචි උත්සවයට ඇවිල්ලා ඔබතුමා අපිව අගය කළ එක වගේම අපේ ඒ ආරාධනාව පිළිගත්ත එකම විශාල සතුටක් අපිට.. ඔබතුමාගේ කාර්ය බහුල ජීවන රටාව මැද්දෙම අපි වෙනුවෙන් මේ දරුවන් වෙනුවෙන් වගේම රටේ තරුණ ප්‍රජාව වෙනුවෙන් ඔබතුමා කරන මේ සමාජ මෙහෙවර වචනෙන් විස්තර කරන්න බැරි තරම් ඇත්තටම. ඒ වගේම තමයි මේ පාසලේ තිබුණු හැම ක්‍රීඩා භාණ්ඩ අඩුපාඩුවක්ම අපිට මේ වෙද්දී නැතිවෙලා. මොකද ඔබතුමා අපිට ඒ හැම දෙයක්ම අද ලබා දුන්නා. ඉතින් ඒ හැම අඩුපාඩුවක්ම අද ඉඳලා පිරිමැහෙනවා. ඒ වගේම අපේ දරුවන්ට මේ තියෙන ක්‍රීඩා පිටිය තවත් නවීකරණය කරලා හදලා දෙන්න ඔබතුමා පොරොන්දු වුණා. ඉතින් මේ හැම දේටම ඔබතුමාට අනේක වාරයක් ස්තුතිවන්ත වෙනවා. ඒ වගේම කියන්න ඕනේ ඔබතුමා නිකම්ම නිකන් වචනෙට විතරක් නායකයෙක් නෙවෙයි. වචනයේ පරිසමාප්ත අර්ථයෙන්ම හොඳ නායකයෙක්.. ඒ නායකත්ව ගුණාංග ඔබතුමාගේ රූපය, පෞරුෂත්වයේ ඉඳලා හැමදේම අඩු නැතිව පිහිටලා තියෙනවා.. නමට විතරක් නායකයෝ පහළ වෙන මේ කාලයේ ක්‍රීඩා හා යෞවන කටයුතු අමාත්‍යවරයා විදිහට පත්වෙලා ඇවිල්ලා මේ සුළු කාලෙටම ඔබතුමා මහ මෙහෙවරක් කරලා තියෙනවා මේ සමස්ත සමාජයටම... ඉතින් මේක අවස්ථාවක් කර ගන්නවා ඔබතුමා අතින් සිදු වෙච්ච ඒ හැමදේටම ස්තුතිය පුද කරන්න මම මේ රට වෙනුවෙන්ම.. ඉතින් ඔබතුමාට මේ දේශපාලන දිවියේ තව තවත් බොහෝ දුර මේ විදිහටම යහපත් අයුරින් වැජඹෙන්න ලැබේවා! කියලා මම ප්‍රාර්ථනා කරමින් නිහඬ වෙනවා.. ස්තුතියි... "

එසේ විදුහල්පතිවරයාගේ දීර්ඝ කතාව අවසානයේ විද්‍යාලීය ප්‍රධාන ශාලාව පුරා එකම හඬින් රැව් පිළිරැව් දෙන්නට වූයේ අත්පොළසන් නාද රටාවකි. එසේ උත්සවයේ සියලුම කටයුතු අවසන ඔහුගේ අසුනට එහා පස අසුනේ ඔහු අසලින්ම වාඩි වී සිටි සහිරු තම හඬ විවර කරන්නට වූවේය.